### שאלה  
 שלום,
מזה שנתיים אני נמצא בתהליך של ירידה במשקל. ואני מתלבט לגבי היחס של היהדות לנושא האוכל.
ישנה מצווה של עונג שבת, הכוללת סעודת שבת. יתכן שמבחינה הלכתית טהורה אפשר לצאת ידי חובת סעודת שבת בכביצה לחם ולהמשיך באוכל דל קלוריות. אבל זה יהיה בבחינת עשה שבתך חול. איך ניתן לשמר את האווירה של סעודת שבת, אך יחד עם זאת לאכול לפי הצורך בלבד? 
אני חושב שהדרישה לסעודות בשבת משקפת את החברה החקלאית שבה העבודה היא פיזית וקשה. ואיננה מתאימה לאנשים שעבודתם בחול היא בישיבה במשרד.
בתודה,
 . ### תשובה  
 שלום 
משמח לקרוא בין השורות את המסירות שלך למצוות השבת, יחד עם הרצון הבריא לשמור על איזון הגוף ושלומו.
כפי שהזכרת בעצמך, בשאלתך יש פן הלכתי ופן חברתי.
הפן ההלכתי דורש לברר את מצוות סעודות שבת, אילו מזונות ובאיזו כמות דרושים על מנת לצאת ידי חובה; הפן החברתי מעלה את השאלה, כיצד ניתן לשמור על האכילה הנכונה לך ובו בזמן להמשיך להיות שותף ונינוח מבחינה משפחתית ומבחינה קהילתית.
נפתח בפן ההלכתי:
מצוות אכילת שלוש סעודות בשבת קשורה למצוות "עונג שבת", שהיא מצווה מדרבנן לדאוג להנאה מהמזון בשבת, בסעודות של פת ותבשילים טעימים הגורמים עונג לסועדים.
אולם, הפוסקים מדגישים שצריך להקפיד לא לאכול יותר מן הנחוץ, ולא במצב בו האכילה גורמת סבל. מצוות עונג שבת היא מצווה בעלת גוון סובייקטיבי, המכיר בהבדל בין בני אדם ובצרכיהם השונים. במצבים מסוימים ניתן אף לצמצם את שיעור הפת לכזית בכל ארוחה; גם סעודה מצומצמת, אם הוכנה לכבוד השבת, היא סעודה ראויה. יתרה מזו, במצבים בהם כל אכילה היא בעייתית עבור האדם, ניתן אפילו לא לאכול סעודת שבת כלל.
כלומר, הדרישות ההלכתיות לגבי סעודות שבת לא סותרות עמידה בכללי תזונה בריאים, ויש בהן גמישות רבה בהתאמת הסעודה למצב של הסועד. אין בכך משום עשיית שבתך חול, אלא להפך, הגברת עונג השבת בכך שהאכילה תגרום לעונג בהיותה מאוזנת ומותאמת, ולא לצער או חלילה לחולי.
לכן, אם בריאותך דורשת צמצום באכילה, ניתן לוותר על תבשילים נוספים וכן לצמצם את כמות הפת לכזית. אולם כל זה רק במצב של צורך גדול. בשאלתך לא ציינת האם התהליך שאתה מצוי בתוכו הוא בהמלצה רפואית והאם יש לך ליווי מקצועי; מכיון שהתשובה מתפרסמת לציבור אנו רוצות לציין כי תהליך של צמצום משמעותי במזון חייב להיות מלווה בגורם רפואי מקצועי. זוהי גם חובה הלכתית, משום "ונשמרתם לנפשותיכם".
כאמור, יש לתת את הדעת גם לפן נוסף של הבעיה. אדם המקפיד על תזונה מסוימת בשבת עלול למצוא את עצמו בקשיים בשל הנורמות החברתיות שהשתרשו בימינו, ולא בשל ההלכה. הנוהג של סעודות גדולות, ארוכות ועתירות מזון מקשה על שמירת גבולות האכילה ועל הקשבה למנגנון השובע הטבעי. יתכן שאדם המנסה להקפיד על תזונתו ונמצא בסעודות כאלה יחוש חריג, מובך מכך שאינו אוכל כמו כולם, או לא-מנומס כלפי המשפחה והחברים הסועדים איתו. עם קושי זה אפשר להתמודד מתוך שיחה כנה עם האנשים הנמצאים עמך בשבתות. אולי מתוך קושי זה תיפתח לכם הזדמנות לברר ולהעלות את סעודות השבת שלכם כך שיהיו ממוקדות יותר ביצירת אווירת שלווה וקדושה ופחות במאכלים יתרים. גם אם לא ניתן לשנות את מבנה הסעודות, ישנן דרכים ועצות להימנע מאכילה מופרזת במהלכן; הוספנו בסוף התשובה כמה הצעות כאלה.
לבסוף, נתייחס להערה החשובה איתה סיימת את שאלתך.
אכן, אין ספק שהתורה ניתנה לדור של עובדי כפיים, אשר עבורם יום השבת היווה יום של מנוחה פיזית מעמלם הקשה. היום עבור רבים הצורך במנוחה הפיזית אינו גדול, כי אינם עובדים עבודה גופנית מאומצת.
יחד עם זאת, אחד המאפיינים הבולטים והעוצמתיים של מצוות השבת, כמו גם של תחומי הלכה נוספים, הוא היכולת לפשוט צורה וללבוש צורה, לבטא צרכים חדשים ולהישאר רלוונטית. למשל בדורנו הפכה השבת למקלט מפני שטף התקשורת הדיגיטלית; לזמן נדיר של שקט נטול הפרעות טכנולוגיות; לזמן משפחתי-קהילתי בעולם מהיר ולחוץ. כל אלה אולי לא חסרו לדורות הקודמים; זהו פן של השבת שהתחדש לדור שלנו. כמו כן, דווקא השבת בה לא נוסעים ברכב מאפשרת לפנות זמן להליכה בריאה ברגל. כל דור נקרא למצוא את תכני השבת שלו ולמצוא את הדרך לבטא אותם, מתוך נאמנות להלכה הקיימת.
בהצלחה, בריאות איתנה ושתזכה לענג את השבת.
שלומית
 
הרחבה
מקור מצוות עונג שבת הוא מהפסוק בישעיהו נח, יג: "אִם תָּשִׁיב מִשַּׁבָּת רַגְלֶךָ עֲשׂוֹת חֲפָצֶיךָ בְּיוֹם קָדְשִׁי וְקָרָאתָ לַשַּׁבָּת עֹנֶג לִקְדוֹשׁ ה' מְכֻבָּד וְכִבַּדְתּוֹ מֵעֲשׂוֹת דְּרָכֶיךָ מִמְּצוֹא חֶפְצְךָ וְדַבֵּר דָּבָר". בתלמוד במסכת שבת דף קיח עמ' א מפורט אופן הקיום של מצוה זו, באמצעות ייחוד מאכלים טובים לשבת. כמו כן, במספר מקומות נוספים בתלמוד נזכרת החשיבות הגדולה של עונג שבת במאכל ומשתה המשמחים את האדם. המשנה-ברורה (רמ"ב, א') מציין כי יש מחלוקת האם מצוות עונג שבת היא מדאורייתא או מדרבנן; בכל מקרה, לדעת רוב הפוסקים מצוות קיום שלוש סעודות כשלעצמה היא מצווה מדרבנן.
את סעודות השבת יש לקבוע על פת בשיעור שמחייב ברכת המזון בוודאות, כלומר יותר מכביצה, ויש לברך על שתי חלות (שו"ע או"ח סימן רע"ד) ולהוסיף בשר, יין ומגדנות לפי היכולת (משנה-ברורה רמ"ב, א'). לכתחילה, גם בסעודה שלישית יש לברך על שתי חלות, אולם אם האדם שבע ביותר הוא יכול להסתפק במזון שברכתו "מזונות" או אף בפירות, אף על פי שמצב זה אינו מועדף (שו"ע או"ח רצ"א) .
יחד עם זאת, אכילה מופרזת או כזו שאינה גורמת הנאה היא פסולה גם בשבת ואינה מהווה קיום של מצוות הסעודה ועונג השבת. כל אדם יודע היכן הגבול האישי שלו בין אכילה מענגת לאכילה מופרזת, ולכן היקף המצווה הוא סובייקטיבי. "והכלל מזה: שלא כל הטבעיות שוין, ובלבד שתהא כוונתו לשמים, והיינו שלפי טבעו נכון לו לאכול כך או כך" (ערוך השולחן או"ח רצ"א).
הרמב"ם בהלכות שבת (פ"ל, ה"ט) הגדיר כי אדם ש"חולה מרוב האכילה" – פטור ממצוות שלוש סעודות בשבת. אמנם, שם הקשר הדין הוא דווקא הסעודה השלישית, אך גם לגבי סעודות אחרות נפסק כי במצבים ספציפיים ומיוחדים ניתן לא לאכול אותן. למשל, יש איסור להתענות בשבת, אולם השו"ע (או"ח רפ"ח סעיפים ב' ו-ג') כותב כי מי שהאכילה מזיקה לו – עונג השבת שלו הוא דווקא בהימנעות מאכילה, וכן מי שזקוק מאוד לתענית חלום במצבים מסוימים.
 
רעיונות ועצות להימנעות מאכילה מופרזת בסעודות שבת:
כאמור, ההמלצה החשובה ביותר היא לשתף את האנשים הנמצאים עמך בשבתות ולתאר את הרצון בסעודה מתאימה יותר. יתכן שמתוך שיחה יעלו רעיונות טובים המתאימים למציאות חייכם; אולי אף יתברר שהמצב הנוכחי יוצר קושי לא רק לך, וניתן יהיה ליצור שינוי יעיל.
גם בלי שינוי תפריט, אפשר להתנהל טוב יותר בסעודות. למשל, לקבוע סימן מוסכם עם אחד הסועדים האחרים, שמסמן ששבעת ואתה מתחייב כעת להפסיק לאכול. גם אם תרצה להתפתות, ההתחייבות שסימנת תשמור עליך. 
שיטה נוספת היא לקום בשקט מהשולחן ולשטוף את הפה במי פה מרעננים; הטעם הטוב שנשאר בפה יעזור להמשיך לא לאכול.
בהצלחה מרובה.### שאלה  
 שאלה:
שלום, 
אני אמורה לטבול בליל ב' של ראש השנה. איך אני מתארגנת לטבילה? לפני החג או תוך כדי החג.. לא ברור לי איך לעשות את זה. 
תודה. ### תשובה  
 שלום וברכה,
טבילה בחג מהווה אתגר אישי וזוגי, ואף מעוררת כמה שאלות הלכתיות, אך היא אפשרית.
עבור נשים רבות, הקדמת ההכנות למקווה לערב החג מהווה קושי וגורמת לחשש בדבר כשרות הטבילה- הרי בכל טבילה אישה מקפידה על סירוק ורחצה סמוכים לטבילה וכאן נוצר פער בן למעלה מיממה.
ההלכה התייחסה למציאות זו בסוגיא הדנה בשאלה עד כמה ניתן להרחיק את החפיפה מהטבילה ובאיזו מציאות ראוי לעשות כך. מסקנת הסוגיא שניתן להקדים את החפיפה אך יש לעשות כן דווקא כאשר אין אפשרות לסמוך את החפיפה לטבילה, כגון טבילה בחג ששבת סמוכה לו, או כמו במקרה בשאלתך בשני חגים סמוכים של ראש השנה.
אמנם, אם אתם מתארחים או מארחים בחג, יתכן והטבילה בלילה החג השני מורכבת מאד עבורך.
חשוב לדעת כי מבחינה הלכתית אין הכרח לטבול ואם שני בני הזוג מוחלים בלב שלם ניתן לדחות את הטבילה. עם זאת, יש ערך לטבילה בזמנה ולמצוות עונה וראוי לעשות מאמץ כדי לאפשר את הטבילה.
לעתים הגורם המונע הוא הרצון, המובן, להסתיר את הטבילה. טבילה במועדים מורכבים מצריכה לעתים בקשת סיוע מחברה או קרובת משפחה. הדבר מותר ואין בכך משום "פרסום הטבילה".
ראוי בעיניי לייקר את הטבילה בזמנה, אף יותר מהרצון המובן של שני בני הזוג לתפילה משמעותית במניין בלילה זה. לכן אם כדי לטבול על בעלך להישאר ולהשגיח על הילדים בבית, עדיף לקיים את הטבילה בזמנה ולוותר על התפילה במנין.
אם החלטת לטבול כך עליך לנהוג:
את ההתארגנות לטבילה- החפיפה בלשון חז"ל, תוכלי לבצע ביום ראשון לפני כניסת החג.
בטבילה רגילה החלה בימות החול, ההכנה לטבילה מתבצעת סמוך לטבילה.
החפיפה כרוכה בפעולות רבות האסורות בשבת וביו"ט- כסירוק השיער ועוד ולכן אין לעשות את ההכנות לטבילה בחג עצמו, אלא להקדימן לערב החג הראשון- יום ראשון בשבוע, לפני כניסת החג.
החפיפה בערב החג תכלול את כל הפעולות אותן את נוהגת לעשות כהכנה למקווה בימי החול- כגון הסרת חציצה ולכלוך, חפיפת הראש וסירוק השיער.
לאחר החפיפה ובמהלך החג עד לטבילה יש להשתדל להימנע מפעולות שיביאו להדבקות של לכלוך על הגוף וליצירת חציצה.
מותר לאכול כרגיל מסעודת החג. יש שכתבו שעל האשה להימנע ממגע בתבשילים ונתינתם לילדים במהלך החג אך העיקר הוא להימנע מדברים הנדבקים וקשה להסירם ולבדוק היטב בזמן העיון סמוך לטבילה.
במידה ושערך ארוך, יש לאסוף אותו בדרך שלדעתך תמנע הסתבכות וקשרים עד לטבילה. 
בליל החג השני, אחרי השקיעה, נותרו מספר הכנות שאותן תבצעי סמוך לטבילה-
עיון והבטה, בעין או במישוש בחלקי הגוף השונים כדי לוודא שאין חציצה.
רחיצת אזור הפות במים חמימים
ניקוי השיניים משאריות מזון. ניתן לצחצח במברשת שיניים, ובלבד שצחצוח זה לא יגרום בהכרח להוצאת דם. אם החניכיים שלך מדממות תמיד בזמן הצחצוח את יכולה להסתפק בניקוי בשטיפה ובעזרת האצבע
שנה טובה ומבורכת,
זיוית ברלינר
הרבנית זיוית היא יועצת הלכה וראש מדרשת רוני בצהלי.
מקורות להרחבה ולהעמקה:
1.תלמוד בבלי מסכת נדה דף סז עמוד ב
אמר רב הונא: אשה חופפת באחד בשבת וטובלת בשלישי בשבת – שכן אשה חופפת בערב שבת וטובלת במוצאי שבת. אשה חופפת באחד בשבת וטובלת ברביעי בשבת- שכן אשה חופפת בערב שבת וטובלת במוצאי יום טוב שחל להיות אחר השבת. אשה חופפת באחד בשבת וטובלת בחמישי בשבת – שכן אשה חופפת בערב שבת וטובלת במוצאי שני ימים טובים של ראש השנה שחל להיות אחר השבת.ורב חסדא אמר: כולהו – אמרינן, שכן – לא אמרינן, היכא דאפשר – אפשר, היכא דלא אפשר – לא אפשר.ורב יימר אמר: אפילו שכן – נמי אמרינן, לבר מאשה חופפת באחד בשבת וטובלת בחמישי בשבת, דלמוצאי שני ימים טובים של ראש השנה שלאחר השבת ליתא, דאפשר דחופפת בלילה וטובלת בלילה. מרימר: הלכתא כרב חסדא, וכדמתרץ רב יימר. 
2.רמב"ם הלכות מקוואות פרק ב הלכה טז
תקנת עזרא היא שתהיה אשה חופפת את שערה ואח"כ תטבול, ואם אפשר לה לחוף בלילה ולטבול מיד תיכף לחפיפה ה"ז משובח, ובשעת הדחק או מפני החולי חופפת אפילו בע"ש וטובלת למוצאי שבת.
3.רי"ף מסכת שבועות דף ז עמוד א
[נדה ס"ח ע"א] שלח רבין באיגרתיה אשה לא תחוף בע"ש ותטבול למוצאי שבת ותמה על עצמך היאך אשה חופפת ביום וטובלת בלילה והא בעינן סמוך לחפיפה טבילה והלכתא חופפת בלילה [וטובלת בלילה] קשיא הלכתא אהלכתא דדרש אמימר הלכתא אשה חופפת בע"ש וטובלת למוצאי שבת לא קשיא הא דאפשר הא דלא אפשר:
4.הר"ן על הרי"ף מסכת שבועות דף ז עמוד א
לא קשיא הא דאפשר הא דלא אפשר. היכא דאפשר לחוף בלילה [כגון] שהטבילה היא בחול חופפת בלילה היכא דלא אפשר כגון שנזדמנה לה טבילה בשבת או ביום טוב חופפת ביום וטובלת בלילה הלכך אם נזדמנה לה טבילה בליל י"ט שאחר השבת חופפת בע"ש וטובלת למוצאי שבת ומוכח נמי בגמרא שאם חל יום טוב של ראש השנה להיות בא' בשבת ונזדמנה לה טבילה בליל שני בשבת שחופפת בע"ש וטובלת בליל שני בשבת שהוא י"ט שני של ראש השנה אבל לעולם כל שהטבילה היא בחול חופפת בלילה וטובלת בלילה זה הוא דרך הרב אלפסי ז"ל [והוא על דרך השאלתות] אבל רש"י ז"ל סובר דלעולם בחול לא תחוף בלילה ותטבול בלילה דחיישינן מתוך שמהומה לביתה לא תחוף יפה ולפיכך חופפת ביום וטובלת בלילה ובמוצאי שבת שאי אפשר לחוף ביום קודם ליל טבילה חופפת [בליל] שבת: ואם חל י"ט אחר השבת חופפת בערב שבת וטובלת ליל שני בשבת וכל זה כדי שלא תחוף בליל הטבילה עצמה דחיישינן שמא לא תחוף יפה ומיהו אם חלו שני ימים טובים של ראש השנה אחר השבת אם נזדמנה לה טבילה במוצאי יום טוב שני חופפת וטובלת באותה לילה עצמה כדי שלא תרחיק כ"כ חפיפה מן הטבילה וכל זה תלוי בפירוש סוגיות הגמרא ולכולהו פירושא בחפיפה שהיא תקנת עזרא בלבד הוא דמקילינן אבל בעיוני אי איכא מידי דחייץ בגופא דהוא מדאורייתא לא מקילינן:
5.בית הבחירה (מאירי) מסכת נדה דף סז עמוד ב
..הא אם נזדמנה לה טבילה במוצאי שבת אינה חופפת לכתחלה בערב שבת אלא תחוף ותטבול במוצאי שבת ואין אומרין לחוש שמא מתוך שמהומה לביתה אינה חופפת יפה אדרבה כל סמוך לחפיפה טבילה שפיר דמי גדולי המפרשים כתבו שלא הותרה חפיפה רחוקה מן הטבילה אף במקום שבת ויום טוב אלא לדעת הפוסקים טבילה בזמנה מצוה וממה שהביאוה בשאלתות מטעם טבילה בזמנה מצוה ואם כן לשיטתנו שאין מצוה בטבילה בזמנה אין ראוי לטבול בלילי שבת ויום טוב ויומן הואיל ואי אפשר להן לחוף סמוך לטבילה וראוי לדחותה עד מוצאי שבת או מוצאי יום טוב וכן לדעתם ראוי לעשות כן מצד אחר שהרי אינה ניצלת מסחיטת שער ואף על פי שאמרו אין סחיטה בשער דוקא מן התורה אבל מדרבנן אסור והדברים רחוקים שהרי בתלמוד שלנו סתם נאמרה ולא עוד אלא שאף הפוסקים שאין טבילה בזמנה מצוה פירושו להצריכה טבילה שלא לצורך עונה אלא לטבול לצורך טבילה בזמנה אבל לצורך עונה ודאי כל שראויה לכך מצוה היא וכן מה שכתבו מסחיטת שער לדבריהם היאך לא חששו בתלמוד בכך ואף על פי שאפשר לומר שבזמן התלמוד לא היו מגדלות שער כל כך אבל עכשו שנוהגות בשערות ארוכות יש לחוש מ"מ הואיל ומצות עונה בטבילה אין חוששין לכך אלא שמזהירין אותן בכך כמה שאפשר
 טור יורה דעה הלכות נדה סימן קצט
ואפילו אם חלו שני י"ט ביום ה' ו' חופפת ברביעי וטובלת בליל שבת ה] ט)או אם חל י"ט במ"ש רוחצת וחופפת בע"ש י)ובלבד שתזהר אחר רחיצה וחפיפה מליתן תבשיל לבנה ומלהתעסק בדבר שתבא לידי חציצה וגם תקשור שערותיה שלא יתבלבלו ואם טבלה ולא עיינה עצמה מקודם לכן אם נזהרה מלהתעסק בדבר החוצץ עלתה לה טבילה ואם לאו לא עלתה לה טבילה:
שולחן ערוך יורה דעה הלכות נדה סימן קצט
סעיף ו
יז] חל ליל טבילתה טז) במוצאי שבת והוא יום טוב שאי אפשר לחוף, אז תחוף בערב שבת; <ט> יז) וכן אם חלו ב' ימים טובים ביום חמישי וששי, וחל ליל טבילתה בליל שבת, יח) תחוף ביום רביעי בשבת ותקשור שערותיה כדי שלא יתבלבלו. הגה: י <י> יט) גם תזהר בימים שבין החפיפה לטבילה מכל טינופת, ושלא ידבק בה שום דבר; גם מנגיעת תבשילין, או מנתינתן לבניה הקטנים, תיזהר, אם אפשר לה ליזהר, אם הם דברים הנדבקים (טור וכן כתב הב"י בשם הרא"ש וסמ"ג וסה"ת). יח] ואם אי אפשר לה ליזהר, כגון שאין לה מי שיעשה במקומה או שצריכה ליגע בהן בשעת אכילה, אין לחוש, ומ"מ תרחוץ ידיה כל פעם שלא תבא לידי חציצה. יט] יא ובשעת טבילה תעיין ותבדוק היטב כל גופה ושערות ראשה, שלא יהא דבר חוצץ, כ] כ) ותדיח יב בית הסתרים במים חמים שהוחמו, כא] אפילו ביום טוב, וכן תחצוץ שיניה בטוב בשעת הטבילה שלא ישאר פירורין ולא בשר ולא עצם. (וע"ל סימן קצ"ז אם לא חל טבילתה במוצ"ש, אם תוכל לטבול במוצ"ש).
שיורי טהרה על שולחן ערוך יורה דעה הלכות נדה סימן קצט סעיף ו
(טז) במוצאי שבת והוא יום טוב. בספר בית הילל [ס"ק ב] כתב דשמע בשם הגאון מוהר"ר יהושע ז"ל שהיה מוחה לנשים לטבול בין יום טוב ראשון לשני ולא פירשו לו הטעם, וכתב הוא שנראה לו דטעמו שחשש למה שכתב הרא"ש [הלכות מקואות סימן לז] דלפירוש רש"י אם חל יום טוב במוצאי שבת אין להתיר לחוף בערב שבת ולטבול במוצאי שבת עיין שם, ואני אומר נשתקע הדבר ולא נאמר ומעולם לא יצא הוראה זו מפי הגאון הנ"ל אלא השומע שמע וטעה, שהרי אפילו הטור בנו לא חש לדברי אביו בזה ולא הביאו אלא כתב בסתם להתיר בלי שום חולק, ואיך יחוש הגאון הנ"ל ליחידאה להחמיר לאחרינא ולבטל מצות עונה לילה אחת, או ב' כשחלו שני ימים טובים סמוכים לשבת מלפניה או לאחריה, ובפרט שכל עיקרו אינו אלא מתקנות עזרא, זה דבר שאין לו שחר:
(יז) וכן אם חלו שני ימים טובים. ולדעת הרמב"ם [מקואות ב, טז] שכתבתי לעיל [ס"ק יד ד"ה לכן נראה לי] אסורה לטבול על סמך החפיפה של ערב יום טוב, והמחבר לא חשש להביא דעתו, וסמך על רוב הפוסקים המקילים: 
ערוך השולחן יורה דעה סימן קצט
סעיף יז
אך באופן זה בהמשכת יום או יומים צריכה זהירות גדולה והיינו שתזהר בהיום או בהשני ימים שבין החפיפה להטבילה מכל טינופת ושלא יודבק בה שום דבר גם תיזהר מנגיעת תבשילין ומנתינתן לבניה הקטנים אם המאכלים המה מהדברים הנדבקים להידים אם רק אפשר לה ליזהר שלא תעשה זה היא בעצמה ואם א"א לה ליזהר כגון שאין לה מי שיעשה במקומה או שצריכה ליגע בהן בשעת אכילה אין לחוש ורק תיזהר לרחוץ ידיה בכל פעם שלא תבא לידי חציצה ולא יישן עמה במטה תינוק ותינוקת מפני שרובן רגלן מלוכלכות ויבא על גופה: 
סעיף יח### שאלה  
 שאלה
ילדתי בן לפני שבוע וחצי וקיבלתי היתר מהרב לשתות לשיעורים על סמך חוות הדעת של הרופא שלי. מעבר לכך, בגלל חולשתי לא אוכל להגיע לבית הכנסת שהוא במרחק גדול מביתי. קשה לי עם הרעיון של שתייה ביום כיפור ושלא ללכת להתפלל בציבור. אני לא מבינה מה המשמעות של יום כיפור כזה? אני מפחדת שהוא ירגיש לי סתם יום רגיל.. ### תשובה  
 יקרה שלום,
מזל טוב! שבעז"ה תגדלי אותו באהבה, שמחה וברכה.
תודה על שאלתך שנוגעת במצבן של נשים רבות העסוקות בבניית משפחתן, נשים שעבורן יום כיפור נראה אחרת מן התמונה הקלאסית שבה עומדים ומתפללים בכוונה רבה. 
התמונה הקלאסית נובעת מהאיסור החמור מן התורה לאכול ביום כיפור, ומההקפדה של עם ישראל ביום זה על התפילה בציבור שהיא מדרבנן. אנשים ונשים שמסיבות מוצדקות ללא פקפוק אינם שותפים בשני אלו, אם לחלוטין ואם באופן חלקי, עשויים לחוש שהם פחות שייכים למרכזו של היום הקדוש. אולם תחושה זו איננה משקפת נכונה את אופיו של היום. ודאי שלצום ולתפילה בציבור משקל רב בעיצוב עניינו של היום, אבל הם אינם עיצומו של יום – קדושתו של היום ופעולתו אינן תלויות בהם באופן בלעדי. יום כיפור כשמו כן הוא, יום שבו אנו חוזרים בתשובה ומבקשים מהקב"ה כפרה על עוונותינו, וביום זה הקב"ה מכפר על כל עוונותינו.
וכך כותב הרמב"ם בהלכות תשובה (א,ג): 
 בזמן שאין בית המקדש קיים, ואין לנו מזבח כפרה, אין שם אלא תשובה… ועצמו של יום הכיפורים מכפר לשבים, שנאמר "כי ביום הזה יכפר עליכם"
הרמב"ם מבהיר שגם ללא צום מלא וקרבן, ואפילו ללא צום בכלל, עיצומו של יום מכפר לשבים בתשובה. ובנוגע להיעדרות מבית הכנסת, אין בה כדי לעקר את חובת התפילה האישית ביום הזה ואת היכולת של כל אחת ואחד לשוב בתשובה בביתו. 
מעבר לכך שיש ליום כיפור משמעות עצמאית ללא הצום, יש משמעות נוספת ייחודית אף יותר בדיוק במקום שאת נמצאת בו. יסוד לדברים אלו עולה מהכתוב בדברי הנביא ישעיהו המשווה את זעקתנו לפני ה' לזעקות של היולדת בלידה: " כְּמוֹ הָרָה תַּקְרִיב לָלֶדֶת תָּחִיל תִּזְעַק בַּחֲבָלֶיהָ כֵּן הָיִינוּ מִפָּנֶיךָ ה'" (ישעיהו  כו, יז).
ישנם מספר הסברים לדברי ישעיהו, אבל אני רוצה להתמקד בפן מסוים של הדברים. לידה היא רגע עצום ועוצמתי. יש בה התחלה חדשה, חיים חדשים. זוהי חוויה מציפה ואינטנסיבית. עוצמה זו מצויה גם לפני הלידה ואחריה. הנביא קושר בין חוויות אלו לעמידה של עם ישראל לפני ה'. קשר זה מאפשר להתבונן על עמידתך ביום כיפור במבט הרואה את הזמן המיוחד שאת בו כזמן המקרב אותך בעמידתך לפני ה' ולא מרחיק אותך. אולי זמן ההיריון והלידה מאפשר תשובה אחרת, תשובה שמתמקדת בקבלת ההווה עם כל המתנות והאתגרים המקופלים בו. ההרה והיולדת יכולות לעמוד לפני ה' ביתר פשטות דווקא מתוך חוויית הכאן ועכשיו.
כלים שעשויים לסייע לך הם התכוונות והכנה לפני הצום. כדאי לעיין במחזור קורן מהדורת תפילה ממקורה, הכולל הנחיות למתפללים ביחידות שאין להם אפשרות לומר את כל התפילות.  תוכלי גם להכין ספרים המדברים בעניינו של היום ומעוררים את הלב, וכן לשמוע ולשיר בקול (ולילדך) שירים מן התפילה של יום כיפור. דבר נוסף שעשוי לעזור זה למצוא חברה במצב דומה ולהיות יחד ביום כיפור. אבל גם אם לא תצליחי לשלב את אחד הרעיונות הללו, זכרי שעיצומו של יום מכפר לשבים בתשובה, ושיש לך עיצומו של יום משלך. 
ישנם הנוהגים לומר את הנוסח הבא לפני האכילה ביום כיפור:
הנני מוכן ומזומן לקיים מצוות אכילה ושתייה ביום הכיפורים, כמו שכתבת בתורתך: "ושמרתם את חוקותיי ואת משפטיי אשר יעשה אותם האדם וחי בהם, אני ה'" (ויקרא יח, ה). ובזכות קיום מצווה זו, תחתום אותי ואת כל חולי עמך ישראל לרפואה שלמה, ואזכה ביום הכיפורים הבא לקיים שוב "ועיניתם את נפשותיכם", כן יהי רצון, אמן. (מתוך ספר "תורת היולדת" [מהד' תשע"ו – פנ"ה, ס"י])
כתיבה וחתימה טובה.### שאלה  
 שלום רב, יש לי גינה ובה יש כמה צמחי תבלינים. הבנתי שבשנת שמיטה כל אחד יכול לבוא לקחת מהתבלינים אבל הבעיה היא שיש גדר גבוה ואפשר להגיע אל התבלינים דרך הדירה בלבד. אשמח לדעת מה עליי לעשות. שום דבר? לשים שלט שהגינה שייכת לדירה 1? 
 . ### תשובה  
 שלום לך,
אני מברכת אותך על הזכות להצטרף למעטים שמקיימים את הלכות שמיטה, ולא כצרכנים בלבד. כידוע, אחוז קטן ביותר מיושבי הארץ הנם חקלאים, ולא פעם נשכחת מאתנו משמעותה של השמיטה – שחרור והרפיה מן הבעלות הפרטית, והפנמה עמוקה, כי הארץ כולה, וכן הישגינו ופירותינו בעולם כולם מאת ה', הנתונים לנו כפיקדון על מנת להתחלק בו עם אחרים (סנהדרין לט, ע"א).
חובתך בשנת השמיטה להפקיר את הפירות שלך, אבל אין זה אומר שחייבת להיות גישה חופשית לכל אדם אל תוך השטח שלך. את יכולה ליידע את הציבור בכך שניתן להגיע לגינה בתיאום איתך, או לקטוף בעצמך כמות קטנה לצריכה ביתית לך ולקרובים וחברים. 
 
הרחבה:
ניתן לחלק את מצוות השמיטה לשני חלקים: שבת הארץ ושביתת האדם ממלאכה: "וּבַשָּׁנָה הַשְּׁבִיעִת שַׁבַּת שַׁבָּתוֹן יִהְיֶה לָאָרֶץ שַׁבָּת לַה' שָׂדְךָ לֹא תִזְרָע וְכַרְמְךָ לֹא תִזְמֹר" (ויקרא כה, ד), והפקרת כל הגידולים: "וְהַשְּׁבִיעִ֞ת תִּשְׁמְטֶ֣נָּה וּנְטַשְׁתָּ֗הּ וְאָֽכְלוּ֙ אֶבְיֹנֵ֣י עַמֶּ֔ךָ" (שמות כג, יא).
כאשר מקיימים את מצוות השמיטה מדאוריתא (בזמן ש"כל יושביה עליה"), ישנה מחלוקת האם השדות נעשים פשוט "הפקר" בעל כרחם של הבעלים מעצם חלות השמיטה עליהם, וזה נקרא "אפקעתא דמלכא"(דעת המבי"ט סימן יא סעיף כא על פי בבא מציעא לט, ע"א), או שצריך הפקרה מפורשת מאת הבעלים (דעת הבית יוסף אבקת רוכל סימן כד). אולם בימינו, שהשמיטה היא דין דרבנן, קיימת המצווה על בעל השדה להפקיר את פירותיו, ואין בפירות דין עצמי של מופקעים (הרב עמיאל, המידות לחקר ההלכה מידה ח, סעיף נד, ומידה יב סעיף מז).
יוצא מכך, שבמצב בו הבעלים גודרים את השדה, ומונעים מאחרים להיכנס אליו, הם מביעים בזה את דעתם שאינם מעוניינים להפקיר, ולמרות שיש בזה מעשה של איסור (רמב"ם שמיטה ויובל פ"ד הכ"ד), פירותיהם אכן אינם מופקרים (מבוא לשבת הארץ פרק יא, ושם בפרק ד הלכה כד, סעיף ד). לכן כדי שאנשים אחרים יוכלו ליהנות מהפירות, הם צריכים לבקש רשות מן הבעלים,  כדי לוודא שהבעלים אכן מפקירים את פירותיהם.
בנוסף לכך, מפני תיקון העולם חכמינו אסרו להיכנס לשדה ללא בקשת רשות מבעליו, מחשש שישתרשו הרגלי עבירה של כניסה לשדות אחרים וגניבת פירותיהם (הראב"ד ור"ש משאנץ למשנת עדויות פ"ה, מ"א). לכן על המבקשים לקחת פירות לבקש רשות כניסה מהבעלים, גם בשנת השמיטה וגם כאשר הבעלים הפקירו את הפירות.
נדייק, שההפקרה חלה על הפירות בלבד, ולא על האדמה, או העצים. מכאן נלמד, כי אין חיוב על בעלי הבית לפרוץ את הגדר (מכילתא דרבי ישמעאל פרשה כג פס' יא אות ריד), ויש באפשרותך להשאיר שער של חצרך נעול מחשש לגרימת נזק לגינה או לגניבת חפצים. בכל מקרה, עלייך לתלות שלט במקום בולט על הגדר, או בכניסה לבית, שכתוב בו כי ישנם בחצר פירות הפקר (צמחי תבלין), וניתן להגיע בזמן מסויים, או בתיאום אתך, על מנת לקטוף מהם (דרך אמונה הלכות שמיטה ויובל פרק ד ס"ק רצז ציון ההלכה, בשם החזון איש).
ועוד, אמנם אסור לך לקטוף את כל היבול בעצמך גם אם במטרה לחלקו, מפני שזה נעשה כמנהג של בעלות, בדרך שנעשה בכל השנים, ויש בכך איסור קצירה או בצירה, שעליו דיברה התורה (רמב"ם שמיטה ויובל פ"ד, ה"א, והכ"ד). אך קטיף עבור חברים או קרובים בכמות של צריכה ביתית מותר, על מנת לחסוך מהם את הטירחה (פניני הלכה שביעית ויובל פרק ג סעיף ג סוף הערה 3 ופרק ד סוף סעיף ח).
הצענו אם כן שני פתרונות מעשיים ופשוטים, שיאפשרו לך לקיים את המצווה,
ברכה והצלחה.### שאלה  
 איבדנו תינוק במהלך ההיריון ועברנו לידה שקטה, אנחנו רוצים שיבוא לנו במהרה הריון ולידה בבריאות. מה עלי לבקש או להגיד במהלך הטבילה במקווה?. ### תשובה  
 שואלת יקרה,
לפני שכתבתי לך דברתי והתייעצתי עם חברות אהובות ונשים יקרות שחוו גם הם אובדן הריון, אני תפילה שהמילים יהיו לעזר, לך ולנשים וזוגות אחרים המתמודדים.
מתוך שאלתך עולה בעוצמה הרצון להמשיך ולנסות למרות האובדן הכואב שעברתם. האופטימית שלך והכוח לא לוותר הם אוצרות גדולים שניחנת בהם.
עולם ההורות והילודה הוא עולם של חוסר ודאות; עולם רווי בתהליכים מתמשכים שאין לנו עליהם שליטה. מפתח החיים והלידות נמצא ביד ה'. כשם שאין בידינו כללים לקבוע איך ומתי תתרחש לידה בריאה ומי תזכה בברכה , כך אין גם דרך ברורה וידועה "למשוך" את השפע הזה ולהבטיח לעצמנו שנקבל אותו. לכן, אין בכוחי לספק לך "מתכון", או תפילה שתבטיח לזרז או להצליח את התהליך. לעומת זאת כוחה של התפילה רב בסיוע בהתמודדות הפנימית, הרגשית והנפשית, עם חוסר הוודאות, ובקבלתם של הציפייה והכאב שבדרך.
אספתי בעבורך מספר תפילות ודברי חיזוק, חלקן תפילות עבורך וחלקן עבור בן זוגך (מצורפות בהרחבה). חלק מהתפילות יפות לליווי כל הריון בשלביו השונים, וחלקם תפילות שנכתבו אחרי אובדן כמו שלכם.
אני ממליצה לך לקרוא את התפילות והחיזוקים ולראות מה מתוכם הוא המתאים לך ולבן זוגך. כל אחד ואחד מאיתנו שונה בנפשו, וכך גם נבדלות המילים המשמשות אותנו בפנייתינו לה'.
בנוסף לבחירה בתפילה מתוך התפילות הקיימות, אני מציעה לך לנסות ולבדוק אם תוכלי לכתוב תפילה משלך. תפילתך האישית, זו שתוכלי ליצור מתוך עולמך ורגשותיך, יכולה להיות בעלת משמעות גדולה במקומך הנוכחי, לא לכולם קל לכתוב תפילה, לפעמים דווקא בזמנים קשים אנו מעדיפים את מילותיהם של אחרים, אך למרות הכל אני מציעה לנסות. בתפילות האישיות המילים נובעות מליבה של המתפללת, וחכמינו למדו אותנו שה' רוצה ומחפש את ליבנו בתפילה. אני מציעה שתנסי פעם אחת ללא חששות, מתוך אמונה כי אין תפילה אחת "נכונה", וכי אין דבר שתאמרי או תחשבי שימנע ממך את הטוב שאת רוצה בו. כתבי והתפללי מתוך אמונה שה' מקשיב לתפילתך באהבה.
עצות נוספות הן לתת צדקה למטרה חשובה לכם, להרבות במעשים טובים, ולהתפלל גם על אחרים שידוע לכם שזקוקים לתפילות.
ושתשרה ברכת ה' בכם ובמעשיכם,
יעל
הרבנית יעל היא מנהלת מיזם "משיבת נפש – רבניות בית הלל", עמיתה בתוכנית ההלכה במדרשת לינדנבאום ומורה בתיכון פלך ירושלים.
הרחבה:
מצורף קישור לאתר בו יש תפילות רבות למהלך הריון:
http://www.dulot.co.il/iritmachlev/show.asp?art=16&t=l
ד"ר חנה קטן שלחה לי תפילה שנכתבה על ידי אישה שעברה אובדן הריון. התפילה הוענקה לד"ר קטן למען המטופלות שלה ולציבור כולו:
בס"ד
תפילה אחרי הפלה
אנא א-ל רחום וחנון, הרופא לנפש כל חי, רפא את גופי, ועזור לו להיות בעל כח וחיות. סייע לי בחלישות הגוף והנפש, ועזור לי למצוא כוחות להתחזק ולהמשיך קדימה. חנון ורחום, אשר בידך נפש כל-חי, בידך החיים ובידך המתים, אנא סייע לי להתחזק במחשבה שהכל ממך והכל מכוון- שהנשמה הטהורה שהייתה ברחמי כפיקדון למשך זמן קצר כל כך, נמצאת כעת במקום הנכון לה, לאחר שעשתה את תיקונה. מתחננת אני אליך שתשלח לי נחמה, בחסד וברחמים. תן מזור לנפשי הכואבת, תן ישועה לרוחי המתייסרת. האל הגדול והגיבור, מכלכל חיים בחסד, מחיה מתים ברחמים רבים, שלח שוב חיים לתוכי, וזכה אותי ואת אישי להיות צינור להבאת חיים לעולם.
שלח אורך ואמתך אלי, קרב אותי אליך שלא אתרחק ממך-מקור החיים בעולם. חזק אותי שלא אשקע בפחד ויאוש חלילה אלא אתמלא בכוחות גופניים ונפשיים מתוך אמונה שלימה בך ובמעשייך. "הטוב כי לא כלו רחמיך"- שלח לי הריון נוסף בקרוב. "והמרחם כי לא תמו חסדיך"- תודה על הזכות להיות בהריון אפילו לזמן קצר. אנא, תן בי כח ותבונה לחזק גם את אישי ולמלא אותו בכוחות, תקוה, אמונה ושמחה- שלא אבוש ולא אכלם, ולא אכשל לעולם ועד. "עד הנה עזרונו רחמיך ולא עזבנו חסדיך". יהי רצון מלפניך ה' אלוקינו ואלקי אבותינו, כשם ששמעת את תפילותינו וזיכית אותנו בהריון, כך תקבל את תפילותינו כעת- "ואל תטשנו ה' אלוקינו לנצח", ונזכה שוב לחסדך הגדול עלינו. "על כן אברים שפלגת בנו" יזכו לעשות את תפקידם ויעודם וכשם ששמעת את תפילותיהן של אמותינו הקדושות- שרה, רבקה, רחל ולאה- שבנו את בית ישראל, כן אזכה אני להיפקד בקרוב, ולהיות חלק מבנין עמך הקדוש. כי אתה שומע תפילת כל פה עמך ישראל ברחמים ובידך מפתח החיים והנשמות, ברוך אתה ה' שומע תפילה".
)נכתב בקבר רחל אמנו, סיון ה'תשע"ו(
ד"ר קטן ערכה גם דברי חיזוק למפלת מתוך "תורת היולדת":
דברי חיזוק למפלת ר"ל
מרכז רפואי מעיני הישועה
בת ישראל יקרה וחשובה !
בשעה של כאב ושברון לב יש לחזור ולשנן את דברי נעים זמירות ישראל "גם כי אלך בגיא צלמוות לא אירא רע כי אתה עמדי" (תהילים כ"ג, ד'), כלומר, בכל זמן ומצב נמצא הקב"ה עמנו – יודע, שומע וקרוב אלינו, בו מבטח ומשען.
את התפקיד החשוב ביותר והאחראי מכל, יצירת חיים, הטיל הקב"ה על הנשים. גזרה חכמתו יתברך שהתהליך המופלא והמלא בחכמת אין קץ יעבור דרכינו. אנו מלוות אותו בתפילות ובציפיות מראשית, בכל רגע, שעה, יום, חשות את כל שלבי ההתפתחות, ואין לנו שמחה ואושר גדולים יותר.
עלינו לדעת כי אנו שותפות לבורא כל העולמים, וממלאות בכך תפקיד שאין אחר יכול לבצע, ומכאן שאם בשלב כל שהוא בוטל התפקיד ע"י בורא העולם, אנו הרי את חלקנו עשינו בשלימות. ויתרה מכך, בגמ' במס' סנהדרין דף ק"י מובאת דעתו של רבינא כי מרגע הראשון להריון, העובַּר הוא כבר בן העולם הבא שנאמר: "זרע יעבדנו", ורש"י במקום מוסיף: "אף אם אח"כ היתה הפלה, ולא רק לנולדים".
והוסיף על כך בעל ה"אגרות משה", הגאון ר' משה פיינשטיין זצ"ל, גדול פוסקי ארה"ב ומגדולי הפוסקים בדורנו, כי כיון שהעובר לא חטא כלל, הרי שיקום בתחיית המתים כצדיק גמור הנקי מכל חטא, ולא יהא בצער גלגול מחילות ככל הנפטר בחו"ל, ואמו זכתה לקיים חסד גדול עם הנשמה שעשתה כאן תיקונה.
הרי שאין מקום למחשבה כי לריק יגענו ואין שכר לפעולתנו. יש ויש, והוא לאין שיעור. וכמובן אין לנו לעסוק ולחשב מדוע "השותף" הפסיק את תפקידנו. זה לא בידינו, ומובטח הוא הקב"ה ברוב רחמיו כי לטובה לנו.
ידועים דברי המדרש, כאשר במצרים הגזירות כבדו, והמצרים גזרו "כל הבן הילוד היאורה תשליכוהו", עמד עמרם והוציא (גרש) את אשתו. אמר: "לחינם אנו מולידים, הרי הצער של התינוק וההורים כה גדול, עדיף שלא להוליד", עמדו כולם (אחריו), והוציאו את נשותיהם. אמרה לו מרים בתו: "גזרתך קשה משל פרעה, שפרעה גזר רק בעולם הזה, ואתה גזרת גם בעולם הבא". ופירש רש"י: "שכיון שאינם נולדים, אינם באים לעולם הבא", ואף שהרי יש כאן צער נוראי שאין לתאר גם לתינוק שמוטבע בנהר וגם להוריו, אבל כיון שרק דרך מעבר בעולם הזה יכולה הנשמה להגיע לעוה"ב, כבר כדאי הוא כל הצער של כל התינוקות והוריהם, כדי שתיקון הנשמה יעלה אותה מעלה מעלה. וכיון שמתחילת ההריון כדכתבנו לעיל נחשב כבר כעובד ה', כנאמר "זרע יעבדנו", ממילא בכל שלב זוכה לנצח נצחים בעולם הבא.
שנינו במסכת יבמות דף סב. "אין בן דוד בא עד שתכלנה נשמות שבגוף", וביארו המפרשים כי בעולם העליון קיים אוצר של נשמות שנקרא "גוף", ומשם יורדות הנשמות לעולם בעוברים במעי אִמן, וכל עוד ישנן שם נשמות, עדיין לא הגיע קץ הגאולה. מכאן שכל נשמה היורדת לעולם יוצאת מאותו מקום שגוף שמו. א"כ גם נשמת העובר שנתנה בו לזמן קצר הרי גם היא יצאה מ"הגוף", וא"כ הרי קרבה בכך האשה את הגאולה השלימה שתבוא במהרה בימינו.
ולסיום מסופר (מדרש משלי פרשה לא) כי שני בניו של ר' מאיר נפטרו בשבת. כאשר שב מבית הכנסת שאלה אותו אשתו הרי הנך יודע כי יש לנו פקדון של פלוני. הוא בא היום ובקש את פקדונו בחזרה. מה עלי לעשות? ענה לה ר' מאיר: בודאי שעליך להחזיר הפקדון. לקחה אותו הצדקת אשתו אל העליה, והראתה לו שני בניו מתים. משהחל לבכות אמרה לו: והלא אמרת כי עלי לשמוע בקול המפקיד. א"כ מדוע הנך בוכה, והלא גם אלינו בא בעל הפקדון שהפקיד בידינו נשמות טהורות אלו ולקח הפקדון מאתנו. עלינו לשמוח שנבחרנו אנו לתפקיד חשוב ואחראי זה, וכי השלמנו תפקידנו בהצלחה, ובעל הנשמות שמח מכך שמלאנו בהצלחה את שהטיל עלינו.
על אחת כמה וכמה שמדובר לפני צאת העובר לעולם, ודאי כי לא חטא כלל, וההורים מילאו שליחותם נאמנה. יתן ה' שמכאן ואילך לא יבוא צער בבתינו, ונזכה לבנים ובנות בריאים העושים רצון הקב"ה בשמחה.### שאלה  
 שלום
אני בשנות ה20 המאוחרות ואף פעם לא הייתי בזוגיות וזהו דבר שאני מאוד רוצה לחוות.
אני לא שומרת נגיעה אבל לא שכבתי עם אף אחד או עשיתי פעולות דומות. הקושי כבר גדול מאוד ובגלל שבכל מקרה אתחתן בגיל מאוחר לא יודעת על עצמי אם אצליח להחזיק מעמד עד אחרי החתונה.
האם מבחינה הלכתית זה אפשרי לשכב לפני החתונה? או לקיים איזשהו מגע מיני? ואם אעשה זאת אז אני כבר לא אחשב דתייה?
כמו כן, בחלק מהפגישות יותר ויותר גברים שמגדירים את עצמם דתיים סיפרו שהם כבר שכבו עם נשים אחרות וחשוב להם לשכב דווקא לפני החתונה. כדי להכיר עוד פן בזוגיות.
אם הם כבר ויתרו, והם אלה החייבים בחיוב של איסור שפיכת זרע לבטלה, אז האם אני חייבת לא לשכב גם? האם זה רק איסור על הגבר ואישה כן יכולה?
מקווה שהסברתי את עצמי. 
תודה לכן, אתר חשוב כל כך 
 . ### תשובה  
 שלום לך.
קראתי בכאב את מילותייך הכנות שמשמיעות את הקושי, הרצון והתשוקה שעומדות מאחורי השאלה ההלכתית שאת מבקשת עליה תשובה.### שאלה  
 שלום,
אנחנו משפצים עכשיו דירה, ואנחנו צריכים לבחור דרך לחימום מים (חשמל, גז, שמש או שלושתם). האם בגלל חימום מים בשבת עדיף פתרון חשמל? 
האם יש דרך שמאפשרת שימוש במים חמים מדוד חשמלי (אולי פתרון של מכון צומת או משהו)?
בדוד שמש אנחנו נוהגים כמו השיטות המקילות שמאפשרות שימוש בשבת.
תודה רבה.
 
 . ### תשובה  
 שלום לך, ברכותי לרגל השיפוץ.
בעניין חימום מים, אכן קיימות שלוש האפשרויות שציינת. השימוש הרווח ביותר בארץ נעשה בדודי שמש בשילוב עם חימום ע"י חשמל (בויילר) לימים מעוננים, או בדוודים חשמליים בלבד. שימוש במערכת גז (יונקרס) רווח פחות, מה שמביא לכך, שרבים מפוסקי זמנינו לא נדרשו לעסוק בשאלת התאמתם לשימוש בשבת.
ככל הידוע לי, מערכת חימום המים בגז מופעלת באופן חשמלי באמצעות חיישן, המגיב לירידה בלחץ המים עם פתיחת הברז. ישנם חיישנים המדליקים להבה, וישנם כאלה אשר מגבירים עצמה של להבה קיימת. בשני המקרים פעולת האדם גורמת באופן ישיר להפעלת החישן, ולכן אסורה בשבת.
לגבי שימוש בדוד חשמלי, כאשר הדוד פעל לפני שבת, ובשבת הוא כבוי, כל עוד המים אינם מגיעים לחום שהיד סולדת בו (לכל היותר 45 מעלות), לכל הדעות מותר להשתמש במים, מפני שאין בכוחם לבשל.
כאשר ישנו ספק אם המים שבדוד לוהטים (מפני שהדוד לא דלק שעות מרובות), כתב הרב מלמד (פניני הלכה הלכות שבת הרחבות פרק י' סעיף כד), כי ניתן להתיר זאת, כאשר הדוד דלק לפני כניסת השבת, זאת משום שמדובר ב"דבר שאינו מתכוון", כלומר, האדם משתמש במים שהוחמו מבעוד יום, ושימוש זה מותר. אולם הוצאת המים מביאה לכך שמים קרים ייכנסו לתוך הדוד ויתערבו במים הרותחים שבתוכו, מה שיביא לבישולם. בישול זה הוא מלאכת שבת, שאסור לעשותה. אך במקרה המדובר, אין כוונתו של האדם הפותח את הברז, לגרום לחימום המים הקרים, וגם אין וודאות, שכך אכן יקרה. לכן מותר להשתמש במים הללו ללא חשש. (כל זאת כמובן כאשר הדוד כבוי בשבת). ועוד, כאשר גוף החימום החשמלי אינו פועל, אף על פי שישנם בתוך הדוד מים חמים, המים הקרים שייכנסו לתוכו, יתחממו בגרמא בלבד, ולא בפעולה ישירה של האדם.
כדאי לדעת, שלאחרונה פיתחו במכון צומ"ת פתרון טכנולוגי, שמאפשר שימוש במים שהתחממו בשבת בדוד חשמלי. פתרון זה כולל ווסת טמפרטורה, אשר ימנע מהדוד לחמם את המים מעבר לחום שהיד סולדת בו, ועקיפת הקשר הישיר שבין הווסת וגופי החימום, כך שפיקוד אלקטרוני מפעיל את גופי החימום בתדירות קבועה ובפרקי זמן קצובים, ואינו מושפע מפעולת האדם, פותח הברז.
בשאלתך כתבת שאתם מקלים בענין דוד שמש. הרחבה הלכתית בנושא זה מצורפת בסוף התשובה.
לכן בסיכום נראה  כי דוד שמש הינו המומלץ ביותר (גם מבחינה אקולוגית, וגם כאמצעי החסכני ביותר), דוד חשמל, הדולק בשבת, מותר לשימוש רק בצירוף ההתקן של מכון צומת, ומערכת גז אינה אפשרית לשימוש בשבת.
אני מאחלת לכם שהשיפוץ יעבור בקלות ובס"ד.
עידית
הרחבה בעניין דוד שמש:
 התורה אסרה לבשל באש וב"תולדות האש" (חפץ שהתחמם ע"י האש, והוא חם דיו כדי לחמם בעצמו). בישול ע"י חום השמש מותר, אך חכמינו גזרו איסור על בישול ב"תולדת החמה", למשל בגד, או כלי שעמדו בשמש, והם לוהטים (מס' שבת דף לח ע"ב-לט ע"א, שו"ע אורח חיים סי' שיח, ס"ג). יוצא מכך, שהגדרת חימום המים בחמה או בתולדות חמה, היא שתכריע לאסור או להתיר שימוש בדוד שמש בשבת.
פוסקים רבים סברו כי מדובר בבישול בחמה, ולא בתולדות החמה, מפני שתפקיד הקולטים הוא לרכז את קרני השמש בלבד, ועיקר החימום לא נעשה באמצעות החום שלהם (הרב קאפחבקובץ זיכרון הראל, עמ' 113-117, ציץ אליעזר חלק ז סי' יט, וחלק ח סי' יד, הר צבי אורח חיים חלק א סי' קפח, יביע אומר חלק ד, אורח חיים סי' לד, שמירת שבת כהלכתה במהדורה ראשונה פרק א סכ"ט) . לעומתם יש מי שראה בצינורות המים תולדות חמה ולכן אסר שימוש זה בשבת (מנחת יצחק חלק ד סי' מד, אז נדברו חלק א סי' לד). מעבר לכך, בשמירת שבת כהלכתה מהדורה שניה, לא חוזר בו המחבר מסברתו, אך נוטה להחמיר בשימוש בדוד שמש, שמא יטעו וישתמשו בעקבות זאת גם במים שחוממו בדוד חשמלי (פרק א, סמ"ה הערה קכ"ז בשם הרב אוירבך).
עניין נוסף שיש לתת עליו את הדעת, הוא חימום המים הקרים, הנכנסים אל הדוד ע"י המים שהתחממו מן השמש. מכיוון שבפתיחת הברז נכנסים מים קרים לתוך דוד השמש, נשאלת השאלה האם חימום מים אלה נחשב כבישול בשבת, או לא. ### שאלה  
 בחירה חופשית. ### תשובה  
 ברוב המקרים יש לך בחירה לעשות מה שאתה רוצה אבל בסוף אתה חוטף על זה עונש למרות שבחרת לעשות מה שאתה רוצה לטוב ולרע.
למשל אדם בא לרצוח מישהו  זה  מה שהוא בחר לעשות  אבל אם הוא יעשה  זאת יהיה  לזה של השלכות  (כניסה לכלא) זה סותר כי בעצם אין לא בחירה חופשית.
לסיכום אנחנו נשמח שתענה לנו על השאלה הזאת  כי לדעתנו זה מאוד חשוב לדעת מתי יש לך בחירה חופשית ואם אין לך אז למה?
נודה על תשובתך
התשובה ניתנה על ידי הרבנית חנה השקס במסגרת מיזם "משיבת נפש – רבניות בית הלל"
שאלתכן מעידה על סקרנות ומחשבה, וכיוונתן בה לדעת רבים וגדולים.
רבי עקיבא, במסכת אבות (ג:טו) שאל שאלה מעט שונה: מקובל לחשוב שא יש חופש גמור לבחור העתיד פתוח לגמרי. הרי  אי אפשר לדעת מה כל אדם יבחר לעשות, וכל פעולה שלנו משנה את העתיד. אך על פי התורה הקדוש ברוך יודע מה צופן העתיד ושהוא העניק לנו בחירה חופשית! זוהי תגובתו של רבי עקיבא לקושי הזה: "הַכֹּל צָפוּי, וְהָרְשׁוּת נְתוּנָה". ההתנהגות שלנו אכן צפויה מראש על ידי ה', ולמרות זאת הרשות נתונה! רבי עקיבא לא פותר את הקושי אלא  מצביע עליו, בדיוק כפי שאתן עשיתן, והוא מקבל באמונתו את האמת של שניהם.
גם הרמב"ם מעלה את השאלה כי בימיו האמינו רבים שהעולם הוא 'דטרמיניסטי', כלומר  מתקדם בהכרח לכיוון מסוים וקבוע מראש. אם כך גם מעשיו של כל אדם ואדם הכרחיים ולא נתונים לבחירה.  אבל, הוא אומר,  "לא תחשוב שבהיותו (של ה') יודע המעשים … האדם מוכרח במעשיו על מעשה מן המעשים. אין הענין כן! אבל הרשות ביד האדם במה שיעשה." גם לא מסביר איך הדבר ייתכן אך קובע שיש בחירה חופשית.
המדע בימינו מסבך עוד את השאלה:  אמנם אנחנו מרגישים שאנחנו בוחרים את מעשינו אך לאמיתו של דבר הגנים שלנו והסביבה בה גדלנו קובעים את הבחירות. ובכל זאת החברה המודרנית שופטת פושעים על פשעיהם, כלומר היא מייחסת לכל אדם אחריות למעשיו וחופש בחירה.
עתה שאלו את עצמכן: האם העובדה שצפוי לכן עונש אם, למשל, תאחרו לשיעור או תשקרו תמיד מנעה מכן לבחור במעשה "הרע"? אם זה היה נכון גם הרוצח מהשאלה שלכן לעולם לא היה בוחר ברע. והרי, לצערנו הרב, ישנם בעולם רוצחים.
העונשים בתורה, והעונשים בחוק המדינה מסמנים גבולות של טוב ורע. אנו מבינים עד כמה מעשה הוא רע על פי חומרת העונש. אך, התורה לא מסתירה שלמרות העונשים והתוצאות רבים בוחרים לעשות את הרע, ועובדה זו דווקא מוכיחה שיש בחירה.
אני מאחלת לכולנו שנדע להשתמש בבחירה החופשית שניתנה לנו ונשמור על החופש שלנו מכל משמר. ושנדע לבחור בטוב.
חנה### שאלה  
 ילדתי לפני חודש ואני מיניקה ועדיין חלשה מן הלידה, האם אני צריכה לצום בתשעה באב?. ### תשובה  
 שלום לך ומזל טוב,
בשולחן ערוך נפסק שמעוברות ומיניקות מתענות ומשלימות ומשמעות הדבר שמעיקר הדין נשים צריכות לצום את מלוא הצום בתשעה באב שהוא החמור מצומות החורבן (שו"ע או"ח, תקנד, ה).
יחד עם זאת, צום זה הוא מדרבנן. והוא קל יותר מיום כיפור למשל. וכשחכמים קבעו את הצום לא החילו אותו על חולים. בהתאמה, בשולחן ערוך נאמר במפורש שיולדות תוך 30 יום נחשבות כחולה ואין צריך אפילו לבחון את מידת חוסנן הגופני וגם אם הן מרגישות חזקות נפסק שלא תצומנה. (שו"ע או"ח תקנד, ו). אמנם הרמ"א פסק שבמקום שאין לאישה צער גדול מותר לה להתענות. אין זה המקרה שלך.
דין זה שאישה סמוך ללידה לא תצום, נכון גם אם עבר יותר מחודש כשהאישה טוענת שהיא עדיין חלשה מן הלידה. שכן היא עדיין בגדר חולה.
(במקרים אחרים יש לדון גם במעמדה של מיניקה בגלל המידע שיש לנו על נחיצותה של ההנקה. והנזקים שנגרמים לה מצומות, אבל לא כאן המקום לדון בכך).
יוער רק שבתשעה באב אין עניין של אכילה לשיעורים, ומי שפטור מן הצום פטור ממנו לגמרי. על כן, תוכלי לאכול ולשתות כרגיל. ובכל זאת מומלץ שלא לעשות חגיגות ומסיבות. אלא לאכול ולשתות כראוי אוכל ושתיה שמזינים את הגוף.
בתפילה לישועות
מיכל### שאלה  
 אני בת 32 גרושה ללא ילדים וסטודנטית. ההורים שלי,כדרכם של הורים,מאוד מודאגים שהשנים חולפות ועדיין אין לי ילדים. אני הבכורה והם מאוד מאוד רוצים נכדים. השאלה שלי היא כזאת. ישועת ד' כהרף עין,אבל אני כרגע לא בזוגיות. האם יש עניין לקחת הפסקה מהלימודים ולהביא ילד לבד כקיום מצוות כיבוד אב ואם?
תודה. ### תשובה  
 שלום לך,
שאלתך חשובה והיא נוגעת בשני נושאים הלכתיים "כבדים" לפחות. אנסה לתת לך תשובה הולמת לשאלה.
אפתח בכך שאיני בטוחה שהלחץ של ההורים שלך לראות נכדים ממך ובקרוב, משמעה שהם חפצים בנכדים "ויהי מה". כלומר, בעיני צריך לשים לב מה עומד מאחורי המילים, האם הם מדברים על נכדים אך למעשה, חפצים לראות אותך נשואה ואם. ואני מעזה לשאול אם הרצון והכמיהה לילד הם גם שלך. השאלה הזו חשובה וקריטית לתשובה ההלכתית. אני מעלה את הנקודות הללו כיוון שכדאי לברר אותן בינך לבין עצמך או בסיוע אחרים.
על כל פנים, אני אתייחס לשאלתך כפי שהוצגה על ידך, ואניח שאכן יש לחץ כזה מצד ההורים ושהם משדרים לך שאולי כדאי ללדת גם אם את לא נשואה כרגע.
אתחיל מהקל אל הכבד: לגבי מצוות כיבוד הורים וגדריה (הדברים שאני כותבת כאן מבוססים גם על מאמרו של הרב ברנדס בספרו "על פי דרכו"), חובת הבנים והבנות להוריהם מיוסדת על שתי מצוות בתורה: כיבוד אב ואם ומוראם. מצות כיבוד מכילה עשיה חיובית שעניינה לפי חז"ל היא: "מאכיל ומשקה, מלביש ומכסה, מכניס ומוציא". זו מצוה שבדרך כלל מוטלת על מבוגרים, הנדרשים לטפל בהורים זקנים.
מצות מורא היא מצוה של לא-תעשה: "לא עומד במקומו ולא יושב במקומו ולא סותר את דבריו ולא מכריעו" (בבלי קידושין לא, ב; שו"ע יו"ד ר"מ, ד). מצוה זו שכיחה יותר בגיל הנעורים, כאשר הצעירים עסוקים בבניית האישיות העצמאית שלהם, ולעתים קרובות הדבר גורר חיכוכים עם ההורים.
הלכה פסוקה היא, שבמקום שמצוות כיבוד ומורא אב ואם מתנגשות במצות התורה האחרות, נדחית מצות כבוד אב ואם מפני מצות התורה. "איש אביו ואמו תיראו ואת שבתותי תשמרו אני ה'" – כולכם חייבים בכבודי (יו"ד, רמ, ב). ההתנגשות בין רצון ההורים לבין מצות התורה יכולה להתרחש באופנים שונים. האופן האחד הוא כאשר האב דורש מן הבן לקיים מצות כיבוד תוך כדי עשיית עבירה. לדוגמה, הוא דורש מבנו לבוא לנסוע לבקרו ולסעדו בשבת. במקרה כזה, חידשה התורה שמצות כיבוד אינה דוחה את העבירה או ביטול המצוה האחרת.
יתר על כן, רבים מן הפוסקים סבורים שבמקרה כמו שתארת בשאלתך אין בכלל התנגשות עם מצות כיבוד אב ואם, מכיון שאין כל מצות כיבוד אב ואם במצבים אלו: הבת או הבן אינם חייבים כלל לשמוע להוריהם בדבר שאינו נוגע ל'מעשה של כיבוד'.
כלומר, לדעת פוסקים לא מועטים מצוות כיבוד הורים איננה דווקא לגרום להורים נחת, או לציית להם. אלא רק כפי שנאמר כאן – להלביש להאכיל וכדומה.
ובכל מקרה, מוסכם על הפוסקים, שאין להורים סמכות להתערב בשאלות שלהלכה יש עמדה לגביהם. והם גם אינם רשאים לייצר "מניפולציה רגשית" שבה יטענו כלפיו, שהם יחלו מצער אם ינהג בניגוד לדעתם. ואם יעשו כן – אינו חייב לשמוע להם. הנטיה הכוללת בפסיקה היא שלהורים אין זכות להתערב בעיצוב חייהם של ילדיהם הבוגרים, במיוחד בדברים שיש להם משמעות לבנין האישיות והעולם הרוחני של ילדיהם (יחווה דעת חלק ג סי' סט ;וחלק ד סי' מט).
כיוון שכך, איני רואה סיבה להניח שעליך ללדת שלא במסגרת משפחה כדי לרצות את הוריך או לשמחם בנכדים. קל וחומר שאינך צריכה להפסיק ממסע חייך על מנת לעשות כן, לפגוע בפרנסתך וכדומה. לידת ילד שלא במסגרת נישואין הוא עניין שראוי לשקול אותו בכובד ראש ולא להגיע להכרעה מתוך לחצים מן החוץ.
אמנם, אם רצונם של ההורים בנכדים עולה בקנה אחד עם רצונך, ואולי אפילו עם מצוקה שאת חשה, אנו מגיעים לשאלה השניה, ה"כבדה" יותר. האם רצוי ללדת מחוץ לנישואין בהינתן גילך ומעמדך המשפחתי. לידה מחוץ לנישואין במובן החברתי נתפסת כהצבת אפשרות אלטרנטיבית לבניית משפחה על אדני זוגיות יציבה. על כן, יש פוסקים שאינם רואים את הצעד הזה בעין יפה, ואף אוסרים זאת. על ההיבט ההלכתי המסתייג נוספים היבטים אחרים שיש להכיר, למשל, הטענה של אנשי מקצוע מתחום הפסיכולוגיה שמדברים על כך שלידה באמצעות הפריה מתרומת זרע אנונימית יוצרת בעיות זהות אצל ילדים שאינם יודעים מי הוא אביהם (בעיה שניתנת לפתרון אם תרומת הזרע מגיעה מיהודי ידוע שגם לוקח אחריות כהורה על הילד). אך גם בנפרד משאלת הזהות של הילד יש שאלות נוספות אישיות שחשוב לברר: האם את מוכנה להתמודד עם הקושי שבגידול ילד ללא בן זוג והאם את מסוגלת לשאת בנטל הכלכלי הכרוך בכך. על כל אלו יש שאלה נוספת שקשורה אליך, שאלה שכמדומני אין עליה עדיין תשובה (סטטיסטית) נחרצת- האם לידה מחוץ לנישואין מקטינה את הסיכויים להינשא בעתיד? כל השאלות האלו שאני מציפה בנוסף על השאלה ההלכתית, נועדו כדי לסייע לך לברר עם עצמך קודם כל אם ועד כמה את באמת רוצה ומוכנה לשאת באחריות למהלך כזה.
לי נדמה, שעדיין מוקדם מלהתייאש מלמצוא בן זוג כלבבך וללדת איתו בע"ה אפילו כמה ילדים. ואני הייתי ממליצה מאוד בגלל מכלול האתגרים ואף השאלה ההלכתית הסבוכה לעשות כל מאמץ ולהשקיע באפיק הזה ובמציאת בן זוג ואם הדבר מצריך הרפיה והתפנות, הייתי משקיעה בכך. איני קובעת בנחרצות באיזה גיל כדאי כבר לחשוב ביתר רצינות על האלטרנטיבה של ילודה מחוץ לנישואין, שבעיני בנתונים מסוימים יש להתיר. ויתכן שכדאי להיוועץ גם ברופאה שתוכל לתת אינדיקציה למידת הפוריות שלך כחלק מן ההכרעה גם בעניין הזה (לפעמים, מומלץ למשל על הקפאת ביציות בשלב הראשון וכדומה).
במידה שתחליטי ללדת בכל זאת, תחזרי לשאול על היתר לכך, כשבידך מידע רפואי ובירור אישי. במצב זה תוכלי לפנות אלינו שוב ולקבל מענה על הדרך המומלצת לכך מבחינה הלכתית.
מאחלת לך מקרב ליבי שתמצאי את עצמך בזוגיות בקרוב, וראוי ותזכי לצאצאים ולהרוות נחת להוריך
מיכל### שאלה  
 השאלה:
ברצוני לדעת, מהי הסיבה שאנו נוטלים "מים אחרונים" בסוף הסעודה?. ### תשובה  
 שלום רב
את שואלת שאלה מעניינת מה המקורות של המנהג/דין ליטול מים אחרונים.
בגמרא מוצאים לכך שני טעמים מרכזיים:
במסכת ברכות (נג ע"ב) לימדו שצריך לקדש את הידים לפני ברכת המזון כי הידים מזוהמות ולא מכובד לברך כך. ונהגו בכל מקום לנקות את הידיים אחרי הארוחה. כלומר יש מצווה לנקות את הידיים ולהתקדש לפני הברכה.
במסכת חולין (קה ע"ב) "אמר רב יהודה בריה דרבי חייא מפני מה אמרו מים אחרונים חובה? שמלח סדומית יש שמסמא את העינים". כלומר חובה ליטול מים אחרונים משום סכנה.
לגבי הטעם השני נחלקו ראשונים:
הרי"ף [ברכות דף ל"ז ב בדפי הריף] כתב שיש חובת מים אחרונים ללא קשר למלח, כי חכמים קבעו אותו כחובה ולכן אנו מקיים אותו ללא קשר לסיבתו.
בעלי התוספות והרמב"ם חלקו על הרי"ף ותלו את דין מים אחרונים במלח סדומית, אך הגיעו למסקנות שונות:
בעלי התוספות [חולין ובערובין יז ע'מ ב] מלמדים שכבר בימיהם לא נהגו במים אחרונים ותלו את הסיבה בכך שדין מלח סדומית אינו רלוונטי משתי טעמים –
לא היה מלח סדומים מצוי ביינהם.
לא היה נהוג לטבול את האצבעות במלח.
הרמב"ם [ברכות ו' ג'] חושש לכל מלח שמא מעורב בו מלח סדומית שיכול ליצור נזק, ולכן דורש נטילת מים אחרונים בכל אכילה ולכאורה גם בימינו.
בזוהר הוסיפו  למצווה טעם על פי הסוד, שעל ידי 'מים אחרונים' מסירים את הזוהמה, שהיא חלק הסטרא אחרא, ועל ידי כך האדם מוגן מדברים רעים. (זוהר חדש רות פז).
ראינו אם כן שלא הייתה התייחסות מפורשת לסיבה שהטעם הראשון במסכת ברכות אינו תקף, אך יש דיון על תקפותו של הסכנה שיש במלח.
נפנה לפוסקים לבירור ההלכה:
השולחן ערוך מתייחס בדבריו גם לטעם הראשון של זוהמת הידים. בסימן קפ"א פוסק השו"ע (קפא, א) שיש חובה ליטול מים אחרונים. אולם בסוף דבריו (קפא, י) מביא שיש שנהגו לא ליטול מים אחרונים.
השולחן ערוך ממשיך וכותב שגם לנוהגים לא ליטול עדיין הסיבה הראשונה בתוקף ובמקרה שידיו מזוהמות מהאוכל, או שהוא רגיש ומקפיד על נקיון ידיו צריך ליטול ידיו לפני ברכת המזון (שם סעיף י).
עולה מדבריו שהטעם הראשון המדבר על זוהמת הידיים תמיד היה בתוקף בתקופות/במקומות בהם אכלו בידיים. במציאות בה לא אוכלים בידיים אלא בסכו"ם, ונעזרים במפיות טעם זה אינו תקף, למעט במצבים שפירט השולחן ערוך.
לגבי הטעמים הנוספים השולחן ערוך מחמיר שיש ליטול מים אחרונים אך מביא את מנהג המקלים.
.למעשה, דעת רוב הפוסקים, שצריכים ליטול ידיים 'מים אחרונים' ולמרות זאת בעולם רבים ובהם גם יראי שמיים, נוהגים להקל.
מצאתי לקולא זו מספר הסברים: 1. דין מים אחרונים הוא מדברי חכמים, והכלל הוא שבמחלוקת בדברי חכמים הלכה כדברי המיקל [הרב אליעזר מלמד פניני הלכה דיני ברכת המזון ט']. 2. מאחר והשתרש המנהג אצל רבים לא ליטול יש על מה לסמוך שהנטילה היא חומרא. (שו"ת שבט הלוי ד, כג).
בכל מקרה ברור שמי שחש שידיו מלוכלכות צריך לנקות ידיו לפני ברכת המזון. ולכן מי שמתכוון לשטוף את ידיו בסוף הארוחה יש לעשות זאת לפני ברכת המזון .
מי שבמשפחתו נהגו להקפיד על מים אחרונים חייב להמשיך מעיקר הדין.
כל טוב,
בתיה
הרבנית בתיה קראוס היא יועצת הלכה, עו"ס בכירה בתחומי זקנה נכות וקהילה, לומדת ומלמדת הלכה במתן
הרחבה:
יש משפחות בהם רק הגברים נהגו ליטול מים אחרונים והדבר נובע מכך שהחמירו בכך מהטעם המובא בזוהר, ומסורת הלכתית הנוהגת להחמיר בגלל טעמי קבלה וחסידות לא החמירו בה לגבי נשים. כמובן שאין מניעה שבמשפחות אלו נשים תקפדנה גם על מים אחרונים. עוד פרטים בדיון זה ניתן לראות בפניני הלכה, ברכות ט – את מוזמנת לעיין בספר בגרסתו האינטרנטית בקישור המצורף.https://ph.yhb.org.il/10-04-09/### שאלה  
 השאלה 
אני עומדת ללדת את הבן והילד הראשון שלנו בקרוב בע"ה. אנחנו רוצים לעשות ברית מילה קטנה מאוד בבית, עם רק 10-12 אורחים. אני רוצה לומר ברכת הגומל, אבל המוהל שבן זוגי דיבר איתו אמר שחייב מניין. אני בוודאי לא אלך לבית כנסת, מכיוון שלצערי אין בית כנסת בו אני מרגישה בנוח באזורנו וגם כי אהיה אחרי לידה… לפני כמה זמן קראתי שבמקרה כמו שלי צריך 10 אנשים ולא 10 גברים, אבל אני כבר לא מצליחה למצוא את המקורות לכך. אתן יכולות אולי להגיד לי איפה אוכל לקרוא על הנושא הזה? 
מה עמדתכן ההלכתית בנושא הזה?
תודה רבה!. ### תשובה  
 שלום וברכה,
בע"ה שתהיה לידה קלה!
כתוב שארבעה צריכים להודות: יורדי הים, הולכי דרכים, היוצא מבית האסורים ומי שהיה חולה ונתרפא. המשותף לכולם שהם יצאו בשלום מסכנה, לפיכך גם היולדת חייבת בברכת הגומל. ועל כן שאלתך לגבי אופן אמירתה במקומה. 
תשובה בקצרה
ישנו דיון בפוסקים האם ניתן לברך רק בפני עשרה והמברך שלא בפני מנין בירך ברכה לבטלה, או האם בדיעבד, גם ללא מנין גברים המברך יצא. להלכה, בפרט לגבי אישה שצריכה לברך "הגומל" אין מניעה לברך ללא מנין אלא בפני נשים או בפני בעלה כאשר אין אפשרות לאישה לברך בפני מנין, דבר המצוי אצל נשים ונכון גם לגביך לפי דברייך. ועל כן תוכלי לברך בפני הפורום שיתכנס בברית של בנך.  
תשובה בהרחבה
בגמרא מובא שאת ברכת הגומל יש לומר בעשרה (ברכות נד, ב, ראי שם השיטות השונות במחלוקת האמוראים). השיטה המקובצת בפירושו לסוגיה מציין שניתן לברך אף ביחיד בדיעבד, אם המתין שלושים יום ולא הזדמן לו לברך. והטור (אורח חיים,סימן ריט) פסק להלכה שלכתחילה אין לברך בפחות מעשרה אך בדיעבד אין זה מעכב ויצא ידי חובה גם בלא עשרה. הטור נסמך בפסיקתו על דיוק  בדברי הגמרא ("צריך" -משמע אין בכך חובה). אולם, הבה"ג סבור שאין לברך בפחות מעשרה. השולחן ערוך הביא בדבריו את שתי הדעות: שיש אומרים שאם בירך בפחות מעשרה יצא ויש אומרים שאם בירך בפחות מעשרה לא יצא. ונחלקו בעל מחצית השקל והגר"א אם משמעות דברי הסוברים שלא יברך בפחות מעשרה היא שאם בירך כך, הרי זו ברכה לבטלה (מחצית השקל) או שמא בכל זאת יש בכך שבח והודאה ומותר לברך (הגר"א). 
נשים חייבות בברכת הגומל. ומאחר שמניין גברים אינו זמין להן כלגברים הרי שלסוברים שדין זה של עשרה אינו מעכב, ניתן לברך בפני נשים. ואף לעמדה שאין לברך לכתחילה בפחות מעשרה על פי דעת הגר"א עדיין יש בברכה צד של שבח והודאה שהם ראויים כשלעצמם. 
בעל כנסת הגדולה (הגהות בית יוסף אורח חיים, סימן ריט) מתייחס לדינן של נשים ומסקנתו בעניין זה דומה, ואלו דבריו:
ועוד, שהרי אפשר לאשה לעמוד בבית הכנסת של נשים ולברך ברכת הגומל וישמעו האנשים בבית הכנסת שלהם. 
ועוד, דלא נאמר שצריך לאודויי באנפי עשרה אלא לכתחלה (לא נאמר שצריך להודות בפני עשרה בהכרח, אלא רק לכתחילה). אבל בדיעבד אפילו שלא באנפי עשרה יצא (בדיעבד אפילו אם אמר בפני פחות אנשים- יצא)
… ובאשה שאינה יכולה לברך בפני האנשים, לכתחלה תברך שלא בפני עשרה.
ולכן נראה שראוי שתברך האשה ברכת הגומל באנפי עשרה, ולפחות בפני איש אחד או נשים.
הקושי שעומד בפני בעל הכנסת הגדולה הוא כיצד תברך אישה בפני עשרה. לאחר שהוא מציע את האפשרות שתברך בפני גברים, או אפילו בפני עצמה כדין דיעבד, הוא מציע את האפשרות שתברך בפני נשים. מדבריו נשמע שזו אינה הצעה השקולה לברכה בעשרה. אלא שככל הנראה נשים רבות נמנעו לאורך הדורות מברכה זו. מכאן צמחה התקנה שבדיעבד אישה תברך בפני נשים. הרב הנקין בשו"ת בני בנים הסתמך על קביעה זו ופסק שנשים יכולות לברך הגומל בפני נשים אך כתב שאין חשיבות למספר הנשים, כיוון שנשים אינן יוצרות מניין ממילא. ואין הבדל בין שתיים למאה נשים (שו"ת בני בנים, ח"ד, סי' ה, עמ' כא-כד) 
פוסקים אחרים סברו שכיוון שנשים לא מצויות במניין באופן קבוע מוטב שלא תברכנה כלל: ר' חיים דוד הלוי (שו"ת עשה לך רב, ח"ה, לט) ציין שהערך של "כל כבודה בת מלך פנימה" מונע מן האישה את האפשרות לברך בציבור. ועל כן, רק אם מזדמן לה לברך בפורום משפחתי שבו יש עשרה, תברך. ואם לאו, הוא פוסק שתימנע מכך. פסיקה דומה נמצאת בדברי הרב עובדיה יוסף (שו"ת יחוה דעת חלק ד סימן טו). 
אם כן, נראה שאפילו לשיטתם אין מניעה לברך כך בפורום של נשים שאינו פוגע בערכים אלו. וכך אכן כתבו משמו של ר' משה פיינשטיין (שו"ת אגרות משה אורח חיים חלק ה סימן יד): "שתברך בפני עשרה, על כל פנים בפני נשים, ואיש אחד. אלא שאין עניין במניין של נשים, ודייה אם תברך בפני אדם אחד, איש או אשה, ולכתחילה, אם היא נשואה, תברך בפני בעלה".
אם כן, אין מניעה לברך בפני נשים, או בפני הבעל או בפניו ובפני קבוצת חברות, או בפני הפורום שיתכנס לברית המילה שלדבריך יכיל יותר מעשרה ויהיו בו גם כמה גברים וכמה נשים. מדובר בפתרון הלכתי שיש לו תומכים רבים והוא מעוגן במקורות היטב.
בהצלחה 
מיכל
הרבנית מיכל טקוצ'ינסקי היא ראשת בית המדרש לנשים בהיכל שלמה וראשת תוכנית ההלכה במגדל עוז.### שאלה  
 . ### תשובה  
 בית
אודות
הרבניות
שאלות ותשובות
יש לי שאלה
תרומות
תפריט
 
טהרה
כשרות
מועדים
קהילה
שבת
תפילה וברכות### שאלה  
 הרבה שמעתי על הביטוי "נשים דעתן קלה" וחיפשתי ושאלתי כל מיני רבנים ולרוב מה שנענו לי הוא שאני לא מספיק אנטליגנטית וכו'. רציתי לשאול מה זה באמת אומר "נשים דעתן קלה"?. ### תשובה  
 שלום לך שואלת יקרה,
שאלת שאלה חשובה, שאלה המעסיקה נשים ואנשים כאחד אך לא תמיד כולם מעיזים לשאול.
באופן אישי, אני מזדהה איתך שהתשובה שניתנה לך כי נשים הן אינן אינטליגנטיות היא תשובה לא מכבדת וודאי לא מספקת בדורנו, דור בו נשים מגיעות להישגים מקצועיים ותורניים מרשימים ביותר.
הקשר המאמר בתלמוד
ראשית, אתחיל ואומר כי כל אמירה יש ללמוד ולהבין באיזה הקשר היא נאמרה על מנת להבין את משמעותה האמיתית כפי שהיא נאמרה במקור. ייתכן והאמירה 'נשים דעתן קלה' הוצאה מהקשרה, כפי שאת חשה בעצמך בשאלתך –  מה זה באמת אומר "נשים דעתן קלה"?
אם כן, נשוב ונבחן את המאמר בהקשר בו הוא מובא בתלמוד:
במסכת שבת ל"ג, ע"במסופר על רבי שמעון בר יוחאי שמסתתר ביחד עם בנו בבית המדרש מפני הרומאים הרודפים אותו כאשר אשתו דואגת למזונם. משגברו החיפושים ר' שמעון  טוען בפני בנו כי 'נשים דעתן קלה' ולכן הוא חושש שמפני כך אשתו לא תעמוד בלחץ העינויים ותגלה מקום מחבואם. לכן הם מעתיקים את מחבואם למערה על מנת שלא להעמיד אותה בניסיון של עינוים שלא תעמוד בהם ולבסוף תגלה מקום מחבואם.
רבי שמעון משתמש במאמר נשים 'דעתן קלה עליהן' לא במובן של חוסר אינטליגנציה, אלא במובן של כוח סבל, כוח לעמוד מול עינוים. מדוגמה זו ניתן להסיק כי לא תמיד הפירוש המילולי של המאמר הוא הפרוש שאליו התכוון החכם. פעמים רבות אנשים מוציאים מאמרים מהקשרן המקורי ונותנים פרושים חדשים כפי הבנתם וכך התגלגלה האמרה'נשים דעתן קלה' לפרושים כוללים בדבר יכולותיה האינטלקטואלית של הנשים.
מקור נוסף מופיע במסכת קידושין פ, ע"ב:"לא יתייחד אדם עם שתי נשים ,אבל אישה אחת מתייחדת עם שני אנשים". הטעם שהגמרא נותנת בעניין – "הואיל ונשים דעתן קלה עליהן". רש"י מסביר טעם זה ואומר כי נשים שדעתן קלה עליהן, נוטות להתפתות ולא תתבייש אישה מפני חברתה.
פירוש זה של רש"י קשה להבנה ולהזדהות במציאות של ימינו.
בנוסף לכך, ישנו מקור מדרשי אחר בבראשית רבה, פרשה י"ז, ח האומר דווקא היפוכן של דברים וגורס כי האיש נח להתפתות ואין האישה נוחה להתפתות.
אך בכל אופן, עדין אין כאן פירוש כי נשים דעתן קלה באופן אינטלקטואלי. אם כן עד כאן לא מצאנו פירוש שמסביר שהקלות עליה מדובר היא קלות שכלית.
אם כן, נראה שיש כאן דעות שונות בעניין אופיין הכוללני של הגברים ושל הנשים ואין דעה גורפת לכאן או לכאן.
בינה יתרה באשה
מקורות חז"ל מגוונים הם ואין אמרה אחת המשקפת את עמדת חז"ל באופן כולל.
והנה אנו מוצאים עמדות רבות המשבחות דווקא את חכמתה של האישה. במסכת מגילה מופיע:
"שבע נביאות נתנבאו לישראל: שרה, מרים, דבורה, חנה, אביגיל, חולדה ואסתר" (מסכת מגילה,  י"ד, ע"א ).
לנבואה בודאי נדרשים כלים רוחניים ואינטלקטואלים כאחד. אם כן, יש כאן ביטוי לעמדת חז"ל הרואה אצל הנשים את היכולות הנדרשות לנבואה.כמו כן חכמים ציינו בבריתא בתלמוד "בנות צלפחד חכמניות הן דרשניות הן צדקניות הן" (מסכת בבא בתרא, קי"ט, ע"ב)
בנוסף לכך, ישנה האמרה הידועה במסכת נידה "מלמד שנתן הקב"ה בינה יתרה באשה יותר מבאיש".(מסכת נדה מה, ע"ב).
היחס לאגדות חז"ל
ראינו כי ישנם דעות שונות בתלמוד לגבי אופייה ויכולותיה של האישה ובכלל ניתן להגיד כי ברוב הנושאים בתלמוד מופיעות דעות שונות לגביהן. אם כן, נצטרך כעת לשאול – כיצד עלינו להתייחס למקורות אגדתיים סותרים אשר אנו נתקלים בהם בתלמוד?
מכיוון שאין לדברי אגדה תוקף מחייב אין צורך להכריע בין עמדות באגדה. וכך אומר הרמב"ן בפרושו על בראשית ח,ד: "כי שבעים פנים לתורה ומדרשים רבים חלוקים בדברי החכמים"וכן במקור נוסף בחידושי הרמב"ן על יבמות סא: 'ואין משיבין על דברי אגדה'. משמעות אמירה זו היא שאין צורך לתרץ בין אגדות סותרות.
בפגישתנו עם דברי חז"ל אגדיים הנראים סותרים זה את זה על כל אחת ואחד מאתנו לבחון את הדברים בשכל ישר.  בספר האשכול הלכות ספר תורה מצוטט בשם מר שרירא גאון בדף ס ע"א "וכן אגדות שאמרו תלמידי התלמידים, כגון רבי תנחומא ורבי אושעיא וזולתם, רובם אינו כן, ולכך אין אנו סומכין על דברי אגדה. והנכון מהם מה שמתחזק מן השכל ומן המקרא מדבריהם, ואין סוף ותחלה לאגדות"
המדרש והאגדה אינן אמת מחייבת אלא השערה של תלמיד חכם והשיפוט נשאר בעיני הלומד.
אין כאן חלילה גישה המזלזלת באגדה. באגדה יש הרבה עומק מחשבתי, רוחני ומוסרי. אלא יש כאן התייחסות אל האגדה כעמדה אישית לא מחייבת ובידי הלומדים והלומדות להישען על גישה אחרת בחכמים הנראית לו נכונה יותר ואיתה הוא יותר מזדהה. הרגישות לכבוד האישה בפרט ולכבוד האדם בכלל הם ערכים המושרשים עמוק ביסודות תורתנו ובדברי חכמינו באגדה ובהלכה.
דברי חכמים על רקע תקופתם
בנוסף לכך, יש לראות כל אמרה בהקשר החברתי והיסטורי שלה. האישה בזמן התלמוד לא זכתה להשכלה, הן כללית והן תורנית, כפי שאנחנו זוכות לה היום. עינינו הרואות איך נשים עוסקות בתיקון עולם היום, ברפואה מדע ובטכנולוגיה, נשים רבות חובשות את ספסלי בית המדרש ומעמיקות בתורה. אדם העומד ומסוגל לומר שנשים נופלות באינטליגנציה מגברים אינו מכיר במציאות המתחדשת לנגד עינינו בדורות האחרונים ומתכחש לחסדיו של הקב"ה שזיכנו לעסוק בתורה ובבניין עולם ובשותפות בתיקון עולם.
מאחלת לך ולי ולכל נשות ישראל שנזכה לגדול בחכמה, דעת ואהבת ה'.
בברכה,### שאלה  
 השאלה:
שלום,
אני בת 14 מיישוב דתי.
אצלנו ביישוב יש הפרדה בין בנים לבנות.
עד כיתה ט', הכל נפרד אבל בכיתה ט' יש פעילויות ודברים שהם גם לבנים וגם לבנות…
ניסיתי להבין למה זה עם כמה אנשים ביישוב והם אמרו לי שזה בגלל שבכיתה ט', יותר מבינים דברים ויודעים יותר איך להתנהג בין בנים לבנות.
אבל הבנתי שתמיד יהיה את הרושם הזה שהבנים ירצו לעשות על הבנות, ולהפך.
אצלנו אני מרגישה שמנסים למנוע את זה, ואני רוצה לדעת, האם בכלל צריך למנוע את זה? הרי זה דבר די טבעי שרוצים לעשות רושם.
אז האם צריך למנוע את זה?
תודה רבה, אנונימית.. ### תשובה  
 התשובה התקבלה מהרבנית בת שבע סמט, רמי"ת בבית המדרש לנשים במגדל עוז.
שלום רב.
תודה רבה על שאלתך המעניינת.אכן הנושא הזה מאד מורכב ומבלבל.
העלית בשאלתך שני עניינים.
עניין אחד הוא עצם ההפרדה דווקא בגיל צעיר לעומת עירוב בגיל מבוגר והעניין השני הוא שאלת הרושם בין בנים לבנות בגיל ההתבגרות ובכלל. שאלת האם זה יש למנוע רושם כזה והרי זה עניין טבעי.
לגבי שאלת ההפרדה והעירוב:באופן עקרוני חברה בריאה ושלמה היא חברה בה חיים גברים ונשים יחד, ויש להשתדל ולמצוא את הדרכים הראויות לקיים חברה בריאה וצנועה. הדרכים להגיע לכך משתנות מאד בין קהילה וקהילה ובין ישוב אחד למשנהו. טוב עשית שבררת את הנקודה עם אנשים מהישוב.
לגבי העניין השני: באופן טבעי, ובדרך בה הקב"ה ברא אותנו יש משיכה בין המינים המתחילה בגיל ההתבגרות וממשיכה משם הלאה. (זה מפתיע הרבה פעמים בגלל שלפעמים ילדים צעירים יותר מרגישים דווקא הפוך ופתאום זה משתנה…)
הרושם, שאת כותבת עליו, הוא חלק מאותו עניין, הוא הדרך ליצור קירבה, גם אם לעיתים לא במודע בכלל. המשיכה הזאת היא אמיתית והכרחית להמשך קיומו של העולם.
יחד עם זאת, כמו הרבה כוחות טבע שהקב"ה טבע בעולמו ובנו, הקב"ה נתן לנו כלים לנתב את הכוחות האלה למקומות נכונים שמקדמים ולא הורסים. הקפדה על צניעות היא אחד הכלים הללו.
ישנן הלכות שעוסקות בניתוב הזה:איסור נגיעה בין איש לאישה שאינם נשואים, איסור יחוד– האוסר על איש ואישה (שאינם נשואים) לשהות בחדר סגור לבדם, ודינים נוספים, כגון האיסור על שחייה מעורבת ועוד. הלכות אלו מאפשרות לנו מצד אחד לחיות בחברה מעורבת, שבה פועלים במרחב משותף נשים וגברים, ומצד שני לשמור על ערכי הצניעות.
המעבר לפעילות בחברה מעורבת הוא הזדמנות עבורך (ועבור החברה שסביבך) להכיר ולברר את ההלכות הללו.
לפני סיום אוסיף כי לעיתים ההשתלבות בחברה מעורבת צנועה, מאפשרת אח"כ ליצור קשרים בריאים ועמוקים גם בחיים הבוגרים.
בהצלחה רבה### שאלה  
 השאלה:
 אהלן ? רצית לשאול מה בדיוק ההגבלות לטיול בחול בתשעת הימים (אני בעזרת השם אהיה במהלכו בזמן זה). תודה רבה!!!. ### תשובה  
 שלום יקרה!
אני מבינה שאת מטיילת בחול במהלך תשעת הימים. אין איסור בעצם השהות בחול בימים אלו, אך יש הנמנעים מטיסות לחול בגלל הסיכון שבטיסה, ומכיוון שחופשה בחול זה דבר משמח בדרך כלל ונוהגים למעט בשמחה. לעניות דעתי, ישנם מספר דברים שכדאי שתחשבי עליהם מראש כיצד את מעונינית לנהוג בימים מיוחדים אלו לעם ישראל:
ההתייחסות התודעתית לתשעת הימים מגיעה מהמימרא בגמרא, במסכת תענית: "משנכנס אב ממעטין בשמחה" (דף כו עב). ולכן להלכה נקבע שדברים שיש בהם משום עונג, יש צורך להמעיט בהם מי"ז בתמוז ועד לאחר ט' באב. מנהגי האבלות מתעצמים מראש חודש אב (לאשכנזים, ומשבוע שחל בו ט' באב לחלק מקהילות הספרדים) ועד לי' אב, כזכר לחורבן המקדש.
השולחן ערוך (אורח חיים, סימן תקנא) מפרט את הדברים האסורים בימים אלו – משא ומתן של שמחה, נטיעה ובנייה, כיבוס ומרחץ לשם הנאה, קניית בגדים חדשים ונעלים שלא במקום צורך, אכילת בשר ושתיית יין בקהילות מסוימות.
למעשה:
מכיוון שמי"ז בתמוז, נחשבים ימי בין המצרים לימי פורענות לעם ישראל, יש הנוהגים שלא לעשות דברים מסוכנים. הרב מלמד בספרו "פניני הלכה" כותב שהוא מאמין שבמהלך כל השנה יש להימנע מלעשות דברים מסוכנים, אבל למעשה, הייתי ממליצה להשתדל שלא לעשות טיולי אקסטרים או אטרקציות מסוכנות בימי בין המצרים בכלל ובתשעת הימים בפרט. נוהגים בימים אלו זהירות רבה יותר מאשר שאר ימות השנה.
מי"ז בתמוז, אסור לנגן ולשמוע מוסיקה חיה, או לרקוד. איסור זה הוא מפני השמחה שבנגינה ובריקוד.
המנהג הוא שלא לאכול בשר ולשתות יין במשך כל תשעת הימים. כך נוהגים האשכנזים. חלק מהספרדים נוהגים כך רק בשבוע שחל בו ט' באב. תימנים נוהגים שלא לאכול בשר או לשתות יין רק בסעודה המפסקת לפני תחילת צום ט' באב.
יש להמנע משיחה לשם הנאה. אם זה לצורך רפואי מותר.
יש למעט במשא ומתן שמביא לשמחה. זאת אומרת, נוהגים שלא לקנות בגדים או תכשיטים, וכל דבר הנחשב למותרות. אסור לקנות דברים שמברכים עליהם "שהחיינו". עם זאת, במקרה ואת נתקלת בדבר משמח שהיית רוצה לקנות, ואת חוששת שאם תחכי עד אחרי ט' באב תפספסי את זה, או שיגרם לך הפסד כלכלי אם לא תבצעי את הרכישה, ניתן לקנות במהלך תשעת הימים, אך עדיף שלא להשתמש בדבר עד אחרי ט' באב.
אם אין לך נעלי גומי או בד לט' באב, את יכולה בדיעבד לקנות אותם בתשעת הימים.
חכמים אסרו לכבס. אשכנזים נוהגים כך כל תשעת הימים, וספרדים נוהגים שלא לכבס בשבוע שחל בו ט' באב.האיסור כולל גם גיהוץ וגם 'ניקוי יבש'.
כשם שאסור לכבס, האיסור הוא גם ללבוש בגדים מכובסים. ולכן יש הנוהגים לפני ראש חודש ללבוש כל בגד כשעה, כך שלא יחשב מכובס. בגדים תחתונים וגרביים מותר ללבוש מכובסים, ואם אין לך יותר, מותר לכבס, אבל עדיף לכבס אותם יחד עם בגדי ילדים (שאת בגדיהם מותר לכבס בתשעת הימים בשעת הצורך).
בעבר היה איסור להתקלח כל תשעת הימים. היום מקובל שכולם מתקלחים בצורה יום יומית, ואין זה לשם תענוג אלא לניקיון והסרת ריח רע. ולכן מותר להתקלח ולחפוף בתשעת הימים. יש הנוהגים להתקלח במים פושרים, על מנת שזו תהיה מקלחת ללא תענוג אלא לניקיון גרידא.
ממש כמו בהלכות אבלות, מנהגים אלו לא נוהגים בשבת. זאת אומרת, בשבת מותר לשתות יין ולאכול בשר וללבוש בגדים נקיים ומכובסים.
מאחלת לך טיול נעים ובטוח, ושבע"ה תחזרי לירושלים לחזות ולשמוח בבנינה:)
ברכה והצלחה,
שירה מרילי מירוויס
הרבנית שירה היא עמיתה במכון למנהיגות הלכתית ע"ש סוזי ברדפילד. מלמדת תנ"ך והלכה במדרשת לינדנבאום.### שאלה  
 שלום רב,
לאישתי ולי יש 2 ילדים. עוד מוקדם לנו להביא עוד אחד לעולם מסיבות כאלה ואחרות.
אישתי, בהמלצת הרופאה שלה, החליטה משיקולים רפואיים/הורמונליים/גופניים להפסיק ליטול גלולה כאמצעי מניעה.
איזו עוד אופציה לאמצעי מניעה מותר לנו להשתמש?
חשוב לציין כי בעתיד הקרוב/רחוק נרצה להביא עוד ילד ולא מדובר על מניעה קבועה.
תודה. ### תשובה  
 תשובה זו לא תעסוק בעצם ההיתר למניעת הריון אלא רק בשאלה אילו אמצעי מניעה מותרים על פי ההלכה.
נפתח בתיאור כללי של אמצעי המניעה הקיימים בשוק: אמצעי המניעה מתחלקים לכמה קבוצות. ההבחנה העיקרית היא בין אמצעי מניעה הורמונליים לאמצעים שאינם הורמונליים. אמצעי המניעה ההורמונליים כוללים אפשריות רבות (כגלולות, מדבקה, טבעת ברחם (נוברינג), התקן הורמונלי (מירנה), זריקות ועוד), אך כיוון שהנכם מעונינים שלא להשתמש בהורמונים כלל, נראה שאינם רלבנטיים עבורכם.
אמצעי המניעה שאינם הורמונליים מתחלקים בין התקנים תוך רחמיים לבין אמצעים חוסמים שונים (דיאפרגמה, ספוגיות, קוטלי זרע למיניהם, קונדום נשי, קונדום גברי ועוד). דרך נוספת למניעת הריון היא השיטה הטבעית לזיהוי הימים הפוריים של האישה (שניתן לשלבה עם אחד מהאמצעים החוסמים).
לכל אחד מאמצעי המניעה יתרונות וחסרונות, הן מבחינה רפואית והן מבחינה הלכתית, ולא נוכל להאריך בהם כאן. הרחבה בנושא זה ניתן למצוא בקישור הבא לאתר יועצות ההלכה של נשמת:
http://www.yoatzot.org/hebrew/life-cycle/default.asp?id=3229
מבחינה הלכתית, שימוש באמצעי מניעה מכל סוג שהוא, כרוך מניה וביה בביטול או דחיית מצוות "פרו ורבו", ולכן גם כאשר ישנו היתר למניעת הריון, נטו הפוסקים להעדיף אמצעים הניטלים ע"י האישה מאשר פעולות הנעשות ע"י הגבר, שכן הגבר הוא המצווה הישיר במצווה זו.
בנוסף יש להזהר שלא לעבור על איסור השחתת זרע באופן ישיר. לכן מוסכם על כל הפוסקים ששימוש בקונדום אסור (חוץ ממצבים קיצוניים ביותר של פיקוח נפש, כגון כאשר הגבר הוא נשא של מחלה מסכנת חיים).
במצב שלכם, תוכלו להשתמש בהתקן תוך רחמי, בדיאפרגמה או בקוטלי זרע. אין העדפה הלכתית חד משמעית לאחד מאמצעים אלו. הדבר תלוי בכם, לאחר בחינת ההשלכות ההלכתיות (כגון: ריבוי כתמים בין וסתיים) וההשלכות הרפואיות והבריאותיות (כגון: יעילות המניעה, נוחות השימוש, הסיכון הבריאותי ועוד), ובהתאמה לנסיבות האישיות, המשפחתיות והרפואיות שלכם.
בברכה,
נועה לאו
הרחבות ומקורות:
1) יעילות המניעה היא אחד השיקולים המכריעים בבחירה במה להשתמש. למשל, לפי המחקרים יעילותו של התקן תוך רחמי מגיעה ליותר מ – 99% בעוד רוב קוטלי הזרע יעילים רק בכ – 70% מהמקרים. לגבי הדיאפרגמה הנתונים משתנים לפי איכות השימוש: בשימוש מושלם בתוספת קוטל זרע המניעה מגיעה ל 95%, אך בפועל הנתונים מראים הצלחה רק ב 82%.
2) יש לקחת בחשבון שאמצעי המניעה משתנים ומשתכללים כל הזמן, וכן משתנה הידע המחקרי על ההשפעות הבריאותיות ארוכות הטווח וקצרות הטווח של כל אחד מהם. לכן יש לעדכן גם את ההתיחסות ההלכתית אליהם.
3) הדיונים ההלכתיים סביב נושא זה קשורים למספר סוגיות הלכתיות. העיקריות שבהן: סוגית מצוות פרו ורבו (גמרא יבמות סה, כולל הדיון על שתיית כוס של עיקרין), סוגית השחתת זרע (בבלי נידה יג ויבמות לד), סוגית שלוש נשים משמשות במוך (יבמות יב ע"ב), והדיונים עליהם בספרות הפסיקה.
4) פוסקים שונים ניסו לדרג את אמצעי המניעה מבחינה הלכתית, אך רבו בזה המחלוקות. עיינו למשל:
א. הרב אליעזר וולדנברג, שו"ת ציץ אליעזר, חלק ט סי' נ"א פרק ב' (משנת תשכ"ז), וחלק י, סי' כה פרק י' (משנת תש"ל).
ב. הרב משה פיינשטיין, שו"ת אגרות משה, אה"ע ח"א סי' סג משנת תרצ"ה וח"ד סי' עד משנת תש"כ.  אה"ע ח"ג סי' כא משנת תשכ"ה, אה"ע ח"א סי' יג, אבן העזר ח"ד סי' עב.
ג. הרב נחום ברקוביץ, שו"ת שיח נחום, סימן צה (העדפת הדיאפרגמה על פני אמצעים אחרים).
ד. הרב שלמה אבינר, מאמר באתר "דעת" http://www.daat.ac.il/daat/kitveyet/assia/tihnun-2.htm
ה. הרב יהודה הרצל הנקין, שו"ת בני בנים כרך א סימן ל.
ו. הרב יואל קטן והרב מרדכי הלפרין, בויכוח על עמדתו של הרב אוירבעך:
 הרב יואל קטן, השימוש בדיאפרגמה למניעת הריון, אסיא עז – עח, עמ' 124 – 135.### שאלה  
 השאלה . ### תשובה  
 התשובה 
לשואלת היקרה שלום.
קודם כל אני מברכת אותך על הרצון לברר את נושא הצניעות בלבוש מבחינה הלכתית. בימינו נדמה שהמחנות מתחלקים לשניים: מצד אחד אנחנו פוגשות עיסוק מפורט ופומבי בגדרי צניעות בלבוש, שבדרך כלל מאמץ את העמדות ההלכתיות הקיצוניות יותר, ומפרסם אותן כאילו היו שורת הדין. מצד שני, קיימת היום גם דעה הפוכה, לפיה עיסוק בגדרים טכניים ומפורטים של צניעות הוא לא ראוי ואולי אף לא צנוע. האוחזים בדעה זו מעדיפים לשתוק ולא לתת מענה מפורט בנושא זה, על מנת לאפשר לכל אישה להחליט בעבור עצמה על פי תחושתה הפנימית, מה נחשב צנוע מבחינתה. 
אני חושבת ששני המחנות הללו טועים. לדעתי העיסוק בצניעות הלבוש לפרטי פרטיו, הוא הכרחי וחשוב במיוחד בדורנו, ואין צורך להתנצל עליו. יותר מכך: אם נפקיר את הזירה רק לעמדות ההלכתיות הקיצוניות שמוכנות להתנסח בפירוט, תתקבל תמונה לא מאוזנת של הלכות צניעות. בנוסף, אם נפקיר את הדיון רק לתחושה הפנימית של האישה או הנערה, יתקבל תהליך לא כנה ולא מחובר לעובדות המציאות. העובדות המציאותיות שמה שקובע אילו איברים בגוף נחשבים לבעלי משמעות מינית, זו התרבות, ולא האדם הפרטי ותחושותיו האישיות לגבי גופו.
הנורמה הדורשת מהאישה לכסות את חלקי גופה המיניים, כמו גם הנורמה הדורשת מהגבר שלא להתבונן בחלקים אלו שבגוף האישה, מוסכמת על כל הפוסקים. המחלוקת בין הפוסקים היא לגבי שני היבטים:
מהם "המקומות המכוסים", כלומר- חלקי גוף האסורים על נשים בחשיפתם, ועל גברים בהתבוננות בהם. 
לגבי כל חלק וחלק, מהיכן לומדים את האיסור; מהו המקור שעליו הוא מבוסס.
הדיון בשני ההיבטים הללו הוא ארוך ומסועף, וחורג ממסגרת התשובה הזו. אם ברצונך להרחיב בנושא, אני ממליצה לך לעיין בספרם של הרב דוד סתיו והרב אברהם סתיו, "אבוא ביתך חלק ב'", העתיד לצאת לאור השנה בסביבות חודש כסליו. בנוסף, את מוזמנת לעיין בספרו של הרב אליקים אלינסון, "הצנע לכת", ששם מובאת סקירה של טווח הדעות בנוגע להלכות צניעות. 
בתשובה זו אתמקד רק בשורה התחתונה ההלכתית ולא במקורות ובדרכי הלימוד שהובילו אליה. אציג בפנייך טבלה המפרטת את הגדרים ההלכתיים הנוגעים לצניעות נשים. טבלה זו נוקטת לכתחילה בגישה לא מחמירה, שמציגה את מקסימום האפשרויות המקלות במסגרת ההלכה. אני מאמינה שבכל הקשור לצניעות, המחלוקת בין גישה מחמירה לבין גישה מקלה, נשענת בעצם על מחלוקות יסודיות יותר בשאלות כמו מהו מקום האישה במרחב הציבורי ומהו היחס הנכון ליופי נשי. 
בעייני, בחירה בגישה ההלכתית המקלה בענייני צניעות היא למעשה בחירה אידיאולוגית בגישה המאמינה שלאישה יש מקום ותפקיד במרחב הציבורי, ושלא רק שמותר לגבר לראות אותה ולהאזין לה, אלא שבמקרים מסוימים זוהי חובתו המוסרית. בנוסף, זו גישה הרואה ביופייה של האישה הלבושה בצניעות, דבר ראוי, שלא חייב להוביל את הגבר להרהורי עבירה. עדות לגישה זו ניתן למצוא למשל בסוגיה העוסקת במבט הגברי בנשים יפות, (בבלי, מסכת עבודה זרה כ', ע"א, וגם בירושלמי עבודה רבה פ"א ה"ו), במעשה ר' יוחנן (בבא מציעא פ"ד ע"א), במעשה רב אחא (כתובות, י"ז ע"א), ועוד. 
יחד עם זאת, בחירה בלבוש שאיננו תואם אף את ההלכה המקלה, אלא מתיר לעצמו חשיפת מרחבי גוף שההלכה לא התירה, זו בחירה שגויה, שלא עומדת על חשיבות שמירת המיניות והארוטיקה שכרוכות בחשיפת גופנו, לברית הנישואין בלבד. 
כתבתי בהרחבה על רעיון הצניעות, שמירת המבט ושמירת הנגיעה, בספרי שאמור בע"ה לצאת לאור השנה: "מה את מבקשת: ספר על אהבה וגוף". לכשיצא הספר, את מוזמנת בשמחה לעיין בו. 
 
הלכות צניעות האישה : 
תסרוקת
אין כל מגבלה
איפור או לק 
אין כל מגבלה
תכשיטים
אין כל מגבלה
צווארון
הצווארון יכול להגיע עד טפח מתחת לעצמות הבריח, ובלבד שלא ייחשף העור של קימורי החזה, ויש להיזהר בכך. יש להיזהר שלא לחשוף את הגב.
חולצה: גזרה וצבעים
החולצה לא חייבת להיות רחבה, אבל יש להיזהר שלא תהיה צמודה מדי (כמו בגד גוף למשל). אין כל מגבלה על צבעים. יש לוודא שהחולצה לא תהיה שקופה כלל.  
שרוול
שרוול : לפחות עד המרפק. 
המקלות: עד טפח מעל המרפק. בכל מקרה עליה להיזהר שלא ללבוש שרוולים שחושפים את בית השחי כאשר היא מבצעת תנועות בידיה. 
חגורה
אין כל מגבלה
חצאית: גזרה וצבעים
אין כל מגבלה
אורך החצאית וגרביים
לכתחילה החצאית צריכה להגיע עד טפח מתחת לברך. 
מקלות: עד הברך. 
בכל מקרה אין חובה בגרביים. 
נעליים 
אין כל מגבלה. 
דיבור בפני גברים (למשל בעת הספד בהלוויה) 
אין כל מגבלה. 
מכנסיים
לכל הדעות, ההלכה לא מתירה מכנסיים צמודות. לגבי מכנסיים רחבות, הדעות חלוקות.  את מוזמנת לעיין בתשובתה של הרבנית עידית ברטוב, כאן באתר משיבת נפש. 
בברכה,
אוריה 
הרבנית אוריה מבורך היא יועצת הלכה ומקימת מכון אפרכסת### שאלה  
 שלום וברכה, כבר הרבה זמן אני סוחבת עם עצמי משא כבד ובעיה משמעותית. עם הזמן צברתי לעצמי תכונות שליליות כמו; לצחוק על חשבון אחרים (וגם כל מיני 'עקיצות' לחברים), בררנות, שתלטנות וכו'. 
מאוד קשה לי עם עצמי ואני רוצה להתנקות מעצמי, לטהר את עצמי מהתכונות האלה. אני במצב שאני לא מרוצה מהאופי שלי ונפגעת ממנו אולי יותר מהסביבה. בנוסף, אני מרגישה מאוד לבד בתקופה האחרונה ולכן כל התהליך מאוד קשה לי. אני רוצה לדעת איך אפשר לתקן כל כך הרבה מידות? איך מתחילים? מה עושים? . ### תשובה  
  
תשובה
שלום וברכה,
את מעלה שאלה חשובה וגדולה.
עבודת המידות היא עבודה חשובה, וגדולי ישראל בכל הדורות הקדישו לנושא מחשבה.
היא עבודה שדורשת מודעות עצמית גדולה, אך לא פחות חשוב – אמון ובטחון בעצמך.
נשמע שיש לך ביחס לעצמך כנות מעוררת הערכה, ועם זאת, כדאי לבחון האם אינך שופטת בחומרה יתירה? 
הצעד הראשון על מנת להימנע משיפוטיות יתר כלפי אחרים, הוא להימנע משיפוטיות יתר כלפי עצמך. כולנו טועים לעיתים, וכולנו משתדלים להיות טובים יותר. שימי לב שלא להחמיר עם עצמך יתר על המידה.
אחרי שבדקת נקודה זו, אפשר להתחיל לראות מה ואיך משנים.
נדמה לי ששאלת המפתח היא זו שהעלית את עצמך בדברים: 'איך מתחילים'?
ראשית, עצם ההכרה שלך בבעיה, היא צעד חשוב. הרמב"ם מונה את 'הכרת החטא' כצעד הראשון לעשיית תשובה. אנשים רבים מקשים להתמודד עם צדדים לא שלמים באישיותם, ולפיכך מתכחשים בהם.
את ערה לצדדים אלו, וזה כלשעצמו מעלה גדולה.
תיקון יכול לבוא רק מתוך מודעות לבעיה, ורצון לשינוי. נשמע שאלו כבר קיימים אצלך. זוהי התחלה שאי אפשר בלעדיה.
העובדה שאת בעלת מודעות עצמית גבוהה כל-כך, היא פתח חשוב לתקווה ולשינוי. 
איך בכל זאת ממשיכים מכאן? 
בקטן.
קשה מאוד להשתנות. כל שינוי, ולו הקטן ביותר, מצריך מאמצים גדולים, ובפרט כשמדובר בהרגלים נושנים, ובשינוי אישיותי.
זוהי עבודת חיים.
ישנן עצות אפשריות שונות, ואף אנשי מקצוע העוסקים בשינוי התנהגות,
אני אנסה להציע דרך אחת: בחרי לך נקודה אחת שאיתה את רוצה להתחיל. התנהגות קונקרטית שאת מרגישה שאת צריכה לשנות. התחילי בהתבוננות, ואם צריך, אף רשמי לעצמך:
מתי זה קורה לך? באילו נסיבות? מה מוביל אותך לשם? באיזה רגש זה מלווה?
כך, תוכלי להתחיל להבין טוב יותר את דפוס ההתנהגות שלך, ואת 'גורמי הסיכון' הפנימיים והחיצוניים.
האם יש לך דרך לנטרל אותם? האם יש מחשבה חיובית שעשויה למנוע מראש את הסיטואציה?
נסי לתגמל את עצמך בכל פעם שבה הצלחת להימנע מן הטעות.
אל תתכעסי על עצמך אם נפלת שוב. זה קורה.
פשוט נסי שוב.
ולא פשוט חשוב – תפילה. אפשר להתפלל על זה. לבקש מהקב"ה שייתן לך כוחות להתמודדות, ושיעזור לך לתקן את אותה נקודה שבחרת בה, ובעתיד – נקודות נוספות.
לתפילה יש כוח לפעול גם כלפי מעלה, וגם בנפש פנימה.
אני מקווה שתמצאי בדברים תועלת, ומאחלת לך הצלחה רבה. יישר כוח על שאינך מוותרת אל עצמך, ושואפת גבוה.
יהי ה' בעזרך.
בברכה,### שאלה  
 . ### תשובה  
 שלום, אני תלמידה בכיתה יא, וחזרתי לאחרונה על פרשת עקדת יצחק. הפעם, השאלות נראות לי זועקות מתוך התורה: איך יכול להיות שהקב"ה מבקש מאברהם לעשות מעשה כל כך לא מוסרי? ואם נניח, שהוא רק התכוון לנסות אותו, איך יכול להיות שאברהם שיתף אתו פעולה, והיה מוכן להקריב את בנו? למה הוא לא התווכח עם הקב"ה כפי שידע לעשות היטב בקשר לסדום ועמורה? האם באמת עלה על דעתו להרוג את יצחק? איך אנחנו יכולים לחיות בשלום עם המחשבה הזו?
תשובה
את שואלת שאלה מצוינת, שאלה שהעסיקה רבים וטובים.
לדעת הרמב"ם (מורה נבוכים ג, כד), מטרת הניסיון היא שנלמד מאברהם על מידת אהבת ה' ויראתו. מטרה נוספת להמחיש לנו "עד כמה אמתי אצל הנביאים מה שבא להם מאת ה' בחזון". שתי תובנות אלה אינן עונות לשאלה המוסרית שהעלית, והן גורמות לאי-נוחות מסוימת, כי לא ברור איך אפשר להאמין בא-ל שאיננו מוסרי, והדרישה לכבות את המצפון כדי להקשיב לצו הנבואי נראית מסוכנת למדי ואף לא לגיטימית (כפי שאמר הרס"ג בצורה מפורשת בספר אמונות ודעות, מאמר שלישי, אות ח).
אין לי פתרון מושלם, אבל אני רוצה להציע לך שלושה כיווני חשיבה שלדעתי עונים על שאלת המוסר האלוקי בתוך פרשה זו.
ההצעה הראשונה: כדי להבין הצעה זו, עלייך לחזור (בדמיון שלך) 3500 שנה אחורה. באותה תקופה, רצח נחשב דבר אסור ומתועב, אך הקרבת ילדים לכבוד הא-ל הייתה לגיטימית ואף נחשבה מעשה אצילי של נאמנות ומסירות נפש. זה קהל היעד של הסיפור, ואברהם אף הוא שייך לתקופה זו. במקום להטיף ישירות נגד הקרבת ילדים, פונה הקב"ה לאברהם ומבקש ממנו להקריב את יצחק. לשמע הסיפור, הקהל עומד במתח: הא-ל ביקש ממנו להקריב את היקר לו מכל, האם אברהם יעמוד בניסיון זה? כאשר אברהם מעלה את יצחק על המזבח, המתח עולה ועולה, אך פתאום, המלאך מתגלה לאברהם: "אל תשלח ידך אל הנער", הקב"ה אומר: "זה בכלל לא מה שאני רוצה, וזה לא מה שרציתי ולו לרגע אחד".
לפי הצעה זו, סיפור העקדה משתמש בגורם ההפתעה כדי להעביר מסר ברור וחד משמעי: הקב"ה אינו רוצה בקרבנות אדם. מסר זה אמנם אינו נדרש לתקופתנו, אך היה נדרש מאוד בתקופת אברהם, ואף בתקופת בית ראשון היו שחטאו בעניין זה בהשפעת עמים אחרים (ראי למשל: ר' ירמיהו ז לא-לב, יחזקאל כ לא).
הצעה השנייה: לפי הצעה זו, הקב"ה לא באמת התכוון שאברהם יקריב את יצחק, וגם אברהם לא באמת התכוון להקריב את יצחק. אברהם היה בטוח שה' לעולם לא ירשה את שחיטתו של ילד תמים (וישנם סימנים לכך לאורך הפסוקים). כאן את מן הסתם שואלת את עצמך: האם זה סיפור "בכאילו"? מה המשמעות שלו אם כל הדמויות משחקות תפקיד שהן לא מתכוונות אליו באמת? איפה הניסיון, אם סוף הסיפור ידוע מראש?
הביטחון שאברהם נדרש להוכיח דומה לניסיון שבו מבקש אדם מאהובו ליפול לתוך זרועותיו. אם הוא בוטח בחברו שיתפוס אותו, הוא ייפול עליו ברצון. משל זה מסביר למה סיפור עקידה מכיל ממד של ניסיון, גם אם סופו ידוע מראש. הוא גם מסביר לשם מה אברהם היה צריך לעבור ניסיון מדומה זה: כאשר בני אדם מתרגלים ליפול זה לזרועותיו של זה, הם לומדים לסמוך זה על זה ומחזקים את הקשר ביניהם. סיפור העקדה מלמד את עם ישראל לסמוך על הקב"ה, גם אם הוא מעביר אותנו בדרכים לא מובנות, מסוכנות או כואבות. יחד עם זאת, הסיפור מלמדנו שהקב"ה אף פעם לא יבקש מאתנו לעשות מעשה לא מוסרי (מתוך מאמרו של פרופ' דרשוביץ, "צדק, מוסר ומשפט – הרהורים בעקבות מעשה העקדה").
הצעה שלישית: בהצעה זו, אני מבקשת לא לפתור את הקונפליקט, אלא דווקא להעצים אותו: באמת, הציווי של הקב"ה להקריב את בנו מעמיד את אברהם במצב בלתי אפשרי, של דרישות סותרות ובלתי מובנות. הקונפליקט קשה במיוחד כיון שהוא דורש מאברהם לעשות מעשה שלא יוכל לחיות איתו בשלום. אולי הסיפור בא ללמד אותנו שגם כאשר נמצא את עצמנו בקונפליקט מוסרי בלתי אפשרי, במקום ליפול לייאוש, נישאר תחת כנפיו של הקב"ה, לא נעזוב את הברית ואת המחויבות שלנו, נמשיך להתייסר ולברר מה נדרש מאתנו – עד שנמצא פתרון. התורה אם כן מפנה את מסריה גם למי שחווה קונפליקט מולה, ומלמדת שגם במצב זה, יש להישאר בקשר עם הקב"ה, כחלק מהברית בינו לבין עם ישראל.
אשמח לשמוע איזו הצעה דיברה אל ליבך.
רותי אלסטר
הרבנית רותי אלסטר סיימה דוקטורט במחלקה לתלמוד של אונ' בר-אילן.### שאלה  
 . ### תשובה  
 שלום
אני לומדת במדרשה השנה וב"ה ככל שהזמן חולף אני יותר ויותר מאמינה ביהדות ובאמת רוצה את זה (שנה שעברתי כפרתי לגמרי. לא בגלל המאמץ, כי התנהגתי כאילו הכל מושלם אלא מתוך חוסר הבנה מוחלט וכפירה)
אבל הבעיה שלי היא שאני מרגישה שאני רק מתקדמת באופן שכלי ולא ברגש.
במיוחד כשזה מגיע לתפילה – אני סוף סוף התחלתי להתפלל ואני לומדת על משמעות המילים- אבל אני מרגישה שהכוונה שלי נשארת שם. יש קצת רגש, ואני באמת באמת יודעת שאני רוצה את זה. באמת.
אבל זה פשוט מרגיש לי קצת חוסר יעילות להתפלל.
אני לא יודעת איך להסביר את זה, כי אני יודעת שלהתפלל זה בעצם לעשות פעולה על עצמי- שאני ארגיש את זה.
אבל אז איפה בא התפילה האישית??
כשאני מתפללת בסידור אני באמת מבינה את חלק גדול מהמילים (אחרי למידה) ולפעמים גם מרגישה.
אבל בתפילה אישית אני בכלל לא יודעת מאיפה להתחיל!
אפשר עזרה? 
התשובה:
שלום לך,
התיאור שלך מראה שאת מכוונת מטרה, רוצה להתעלות מבחינה רוחנית ומאד מודעות לעצמך, לכוחות שלך וגם לחולשות שלך. על כך, ניתן לומר בלב שלם: אשרייך! ואין לי ספק שבזכות החיפוש והכנות שלך, תצליחי.
אבל בינתיים את מרגישה קושי: קושי לחבר בין השכל לרגש ובין הלימוד התיאורטי לתחושות הקיומיות. מבחינתך קושי זה מתבטא במיוחד, כשאת היית רוצה או כשאת מצפה מעצמך להתפלל תפילה אישית.
יש לציין שבתנ"ך כולו, דמויות רבות מתפללות, וכולן מתפללות תפילות אישיות, בהן הם מבטאים את התחושות שלהם באותו רגע, את הבקשות ואת השאיפות שלהן. התפילה המקורית, וכנראה הטבעית יותר, אם כן היא דווקא התפילה האישית.
אני יכולה להעיד על סבתא שלי שהתקשתה מאד להתפלל שמונה-עשרה, אך לא הפסיקה להתפלל תפילות אישיות, למרות שלא היתה מלומדת ובקושי ידעה לקרוא בעברית.
איך התהפכו היוצרות ודווקא התפילה האישית, שלפי המתואר בתנ"ך אמורה להיות כל כך טבעית הפכה להיות משימה קשה? אני חושבת שהשינוי נובע משני דברים, שהמודעת אליהם תאפשר לך לסלול לעצמך את הדרך לתפילה אישית משמעותית: הראשון הוא שהתרגלנו להתפלל מהסידור, ולא התאמנו מספיק לנסח תפילות אישיות. זה "שריר" שאף פעם לא עבדנו עליו, ולכן בתחילת הדרך, קשה לשחרר אותו ולהשתמש בו. אבל ככל שתתאמני יותר בנושא, זה יבוא לך יותר בקלות. ניתן להשוות זאת לאלתור במוזיקה, שדורש מהנגן להשתחרר מהתלות בתווים כתובים והוראות ברורות, כדי לתת ביטוי חופשי יותר לנפשו. תתפלאי אולי לשמוע, אבל גם יכולת אלתור דורשת אימון, ואימון משפר את יכולת האלתור. כך גם באמירת תפילות אישיות.
הדבר השני המקשה על אמירת תפילה אישית הוא שתפילה אישית דורשת ממך להכיר בצרכים שלך עצמך, בנקודות החוזק והחולשה. תפילה אישית אמורה להיות מראה, לשקף את מצבך ואת שאיפותייך, אבל לא תמיד יש לנו אומץ לעמוד מול מראה זו. תפילה אישית גם דורשת להכיר בעובדה שלא הכל נמצא תחת שליטתנו. היא נובעת לרוב מתחושת חוסר, מצורך, שמלווים בתחושת חוסר אונים. העולם המודרני מעריץ הצלחה ושליטה, והוא מקשה עלינו להכיר בחולשות שלנו, אפילו "ביני לבין בוראי". אנחנו מעדיפות לחיות באשליה של שליטה מאשר להודות שיש לנו מעט שליטה על מסלול החיים שלנו. אמירת תפילה אישית דורשת מאיתנו לצאת מהאשליה הזו, להכיר בתלותנו בבורא עולם, להשלים איתה, להפוך תחושת חוסר אונים למקור של שלווה וביטחון כי יש מי שמנהל את העולם ולא הכל תלוי בנו.
בצורה מעשית, אני מציעה שתתחילי בקטן ובצורה לא שיפוטית. כל תפילה אישית היא הזדמנות לבירור עצמי והיא טובה ורצויה לפני הבורא.
רותי
הרבנית רות אלסטר סיימה דוקטורט במחלקה לתלמוד של אונ' בר-אילן.### שאלה  
 שלום רב,
אם לפי הזוהר הקדוש -להבנתי- גבר ואישה ירדו לעולם כנשמה שהופרדה, איך זה אפשרי שבקהילה החרדית, אחרי שהאישה מתה נאמר כמו בסרט "למלא את החלל", הגבר יכול להינשא לאחותה? זה לא עלול ליצור לפגיעה במידה ומדובר בזיווג מתאים?. ### תשובה  
 שלום לך,
בשאלתך את מתייחסת לכך שבני זוג הם מפגש של נשמה אחת שהופרדה ונראה שמטרידה אותך האפשרות של נישואין שניים. העלית בפרט את הדוגמא של התסריט "למלא את החלל", בו גבר מתחתן עם אחות אשתו. בזוגיות זו ברור שהאישה שנפטרה תמשיך ללוות את הזוג החדש, בתור אחות ובתור אם התינוק שהתייתם.
בשאלתך, את רומזת לאמירה שניתן למצוא לה מקבילה בגמרא (מסכת סוטה ב ע"א) "ארבעים יום קודם יצירת הולד, בת קול יוצאת ואומרת: בת פלוני לפלוני בית פלוני לפלוני שדה פלוני לפלוני!"
תפיסה זו של זוגיות מעלה סימני שאלה בכל מקרה שמשהו משתבש: כאשר הזוגיות לא עולה יפה או כאשר אחד מבני הזוג נפטר. אמירה זו קשה במיוחד אם מפרשים אותה כביטוי לקשר מיסטי בין שתי נשמות שנועדו זו לזו. אבל נראה לי שהגמרא באה ללמד שזוגיות היא קשר מהותי וטבוע, שאינו ניתן לפרק בקלות. אין באמירה זו כדי לטעון שזיווג שני הוא בהכרח זיווג מסוג ב', ושלא ניתן לבנות קשר אמתי ועמוק בזיווג שני.
האם על בן הזוג שהתאלמן נגזר להיוותר בודד כל חייו? התשובה היא, לא. היהדות מוקירה את החיים על פני המוות. לאחר תקופת האבל, מותר ואף רצוי להמשיך בחיים, ללא הסתייגות וללא שום הסתכלות שלילית על הקשר השני שעתיד להתרקם. תפיסות קבליות אמנם משפיעות על חיינו, אך אין נהוג לפסוק לפיהן, ובודאי שאין להימנע מזיווג שני בעקבותיהן. הדבר מקובל על פני כל קשת התפיסות ההלכתיות, חרדיות ואחרות.
לגבי הדוגמה שהבאת לנישואין שניים – נישואין עם אחות הנפטרת, הדבר מותר על פי כל התפיסות. על פי ההלכה (עייני במקורות בסוף), אסור לגבר להתחתן עם אחות אשתו, כל עוד אשתו בחיים, אך מותר לו להתחתן איתה אחרי שאשתו נפטרה. למרות שאין בכך מצוה או אף המלצה אלא היתר בלבד, הדבר מקובל. לעיתים, האחות עשויה אפילו להיות בחירה טבעית, בפרט כאשר ישנם יתומים צעירים. יש לציין שבצדק רב את רומזת לכך שזוגיות זו עלולה להיות מורכבת.
אני נזכרת בלפחות שתי נשים מפורסמות שהצליחו לבנות זוגיות חדשה ומשמחת, לאחר מות בעליהם: מאיה מורנו (אלמנתו של סג"א עמנואל מורנו) וחברת הכנסת שולי מועלם-רפאלי. שתיהן בחרו לשמור על שם הנישואין הראשון שלהן, אינן נמנעות מלהזכיר את בן זוגם הראשון, ואינן נבוכות לומר בציבור שהן עדיין מתגעגעות אליו.
באותה נשימה הן מודות על הזוגיות השניה שנקרתה לדרכם בחסדי הא-ל. הן מחויבות לחלוטין לזוגיות החדשה שלהן, אך גם מחויבות לשמר את הזיכרון של הבעל הראשון. הדבר איננו אפשרי בלבד, הוא מתבקש.
כאשר מוותרים על הרעיון של נפש תאומה אחת ויחידה, ניתן להשקיע בבניית זוגיות איתנה, המבוססת על שיקולים מהותיים, וליצור חיבור בל יינתק, מבלי לחשוש מהאפשרות שבחירה בבן זוג אחד מנעה מפגש עם תאום הנפש המיועד. תפיסה זו עשויה לסייע ולהרגיע גם בבחירת זיווג ראשון.
אני מאחלת לך שתזכי לבנות זוגיות איתנה ומאושרת לאורך ימים ושנים.
רות אלסטר
הרבנית רות אלסטר סיימה דוקטורט במחלקה לתלמוד של אונ' בר-אילן.
מרצה לגמרא במת"ן ובבית מדרש כלנה, ומנחה סטודנטים בכתיבת עבודות סמינריוניות.
 
מקורות להרחבה
תלמוד בבלי מסכת סוטה דף ב עמוד א
א"ר שמואל בר רב יצחק: כי הוה פתח ריש לקיש בסוטה, אמר הכי: אין מזווגין לו לאדם אשה אלא לפי מעשיו, …אמר רבה בר בר חנה אמר ר' יוחנן: וקשין לזווגן כקריעת ים סוף, שנאמר: אלהים מושיב יחידים ביתה מוציא אסירים בכושרות. איני? והא אמר רב יהודה אמר רב: ארבעים יום קודם יצירת הולד, בת קול יוצאת ואומרת: בת פלוני לפלוני בית פלוני לפלוני שדה פלוני לפלוני! לא קשיא: הא בזוג ראשון, הא בזוג שני.
בית הבחירה למאירי מסכת סוטה דף ב עמוד א
והעמידוה בזווג שני ר"ל שהוא בזמן ראוי לענש וגמול אבל בזמן שאינו ראוי לכך והוא הנקרא זווג ראשון מצד שסתמו הוא בזמן הקטנות סמוך לפרק יהיה ענינו כפי המקרה או מערכת התולדה ועל זה אמרו ארבעים יום קודם יצירת הולד בת קול יוצאת ואומרה בת פלוני לפלוני ושדה פלוני לפלוני בנדוניתו ואין לשון זווג שני או ראשון בא בדקדוק אלא לפי הזמן שהוא ראוי להגמל או להענש ודברו חכמים בהווה:
שו"ת יביע אומר חלק עשירי יורה דעה סימן יב### שאלה  
 . ### תשובה  
 סבא שלי שמאוד הייתי קשורה אליו נפטר לפני חודש ומאז אני בעצבות. לפני מספר לילות חלמתי עליו שהיינו בבית מלון ואמרו לי שהוא מחפש אותי נכנסתי והתחלתי לחפש אותו וכשמצאתי אותו הוא נתן לי מבט בצחוק איפה את? ואז נתן לי נשיקה וחיבוק ואני סידרתי את המגש אוכל שלו שהיה מחובר לכיסא גלגלים שלו. האם החלום הזה אומר משהו חיובי/ שלילי ? האם מעביר איזה מסר
תשובה
שלום רב,
קודם כל, אני משתתפת בצערך ורוצה לציין שלמרות שאין דיני אבילות על סבא, מאד לגיטימי ונורמלי להיות עצובה לאחר אובדן של אדם קרוב ויקר. הזמן בדרך מכלל מרפא את הכאב הזה.
חכמינו חלוקים בקשר למשמעות שיש להעניק לחלום וסוגיה ארוכה במסכת ברכות מוקדשת לנושא (מסכת ברכות פרק תשיעי).אך במקרה שלך, נראה לי שנכון לומר ש"אין מראין לו לאדם אלא מהרהורי לבו" (ברכות נה ע"ב): זאת אומרת שהחלום אינו מסר המועבר מלמעלה, אלא דרך של האדם לעבד את המציאות שהוא חווה. ברור לנו שלפחות לפעמים, מחשבות המעסיקות אותנו במשך היום, ממשיכות להעסיק אותנו תוך כדי שינה באמצעות חלומות. יתכן שהחלום שלך משקף את מה שליבך מרגיש ומחזק את המודעות שלך לכך שאת מאד מתגעגעת לסבתך.
לפי חכמינו, אין למהר ולתת לחלום משמעות גדולה מדי, אלא לזכור "שכל החלומות הולכים אחר הפה" (ברכות נה ע"ב). לומדים מהגמרא הזאת שיש כוח בנפשו של אדם לפעול בדבורו ולהשפיע על האופן אשר בו יתגשם החלום (המהרש"א). האדם יוצר את משמעות החלום.
החלום הביא אותך להודות בעצבות ובגעגוע שלך, אבל יש בו גם צחוק, שמחה, הזמנה לקרבה. אלו צדדים תרצי להדגיש וללכת איתם למשך היום? זה כבר תלוי בך, וחשוב למצוא את הדרכים להתרחק מן העצבות. ואולי שיחה גלויה עם הורה, אח או בת דודה שגם מתגעגעים לאותו סבא תאפשר לך להעריך יותר את היחס הקרוב שהיה לך עם סבתך ואת תכונותיו ומתוך כך תמצאי את הכוח להמשיך בחיים שמחים ומלאי השראה.    
רות
הרבנית רות אלסטר מלמדת במכללה, מדרשת באר אשדוד ובית ספר פלך קרית עקרון, מקימה בימים אלה את סניף מתן השומרון בקרני שומרון.
 
                                                                                                                  
 
הרחבה
ניתן למצוא 3 גישות עיקריות ביחס לחלום אצל חכמינו:
לפי גישה אחת, "חלומות שווא ידברו" (ברכות נה ע"ב) ואין לתת להם שום משמעות מעשית או רעיונית. "דברי חלומות לא מעלין ולא מורידין" (גיטין נב ע"א).
ישנו גם "חלום נבואי", או החלום המביא מסר לחולם והדורש פתרון. אך חז"ל סבורים שחלומות נבואה אמתיים באים רק ליחידי סגולה מופלאים הזוכים להתגלות (ברכות נה ע"א).
כאמור, חז"ל הכירו גם את הגישה הפסיכולוגית לפיה החלום משקף את הרהורי ליבו של האדם, הרהורים מודעים יותר או פחות.
מהרש"א חידושי אגדות מסכת ברכות דף נה עמוד ב: " וכן הוא הדבר הזה שניתן כח לפה להוליך את החלום כפי פתרונו אם הוא מעין החלום".### שאלה  
 אני אשכנזייה העומדת להינשא לבחור ספרדי. בעקרון אני אוהבת את המנהגים והנוסחים שלו, אך מרגישה מחוברת לבית הורי ולא רוצה לאבד את המסורות שעליהן גדלתי. שאלתי היא האם בשביל אחדות הבית המשותף עלי לאמץ אוטומטית את המנהגים שלו ולוותר על שלי, ומה לגבי המקרים בהם יש לכאורה ירידה רוחנית (לדוגמא, אם נהגתי להדליק חנוכייה או ליטול ארבעת המינים, האם כבר לא אוכל לעשות זאת אחרי הנישואין?). ### תשובה  
 אפתח בכך ששאלתך משמחת ואופטימית. יש ברכה גדולה במציאות ש"הותרו שבטים לבוא זה בזה" – קיבוץ גלויות בו עם ישראל חוזר לארצו והמנהגים השונים שהתפתחו בגלויות נפגשים להם תחת אותה קורת גג משפחתית. היהדות הארץ-ישראלית הנוצרת כאן מבוססת על מפגש של שפות דתיות והרחבת המכנה המשותף.
בעבר, הנחת המוצא הייתה שאשה עוברת לחיות בקהילה של הגבר לו היא נישאת, וכי צעד זה מבחינתה הוא מעבר לעולם חדש מכל הבחינות. לפיכך התייחסו פוסקים לשאלת המנהגים שהיא מביאה מבית הוריה כדין מי שהולך למדינה אחרת ואין בדעתו לחזור ולכן היה עליה לקבל את מנהג מקומה החדש. כיום, העולם דינמי יותר ומקומו של אדם משתנה במהלך חייו. המנהג כבר לא מוגדר רק לפי הגיאוגרפיה אלא לפי המוצא והעדה, ומנהגים שונים חיים בשכנות ובכפיפה זה לצד זה. לאור שינויים אלו פוסקים העלו שבני הזוג יכולים לקבוע מנהג משפחתי משותף שלא יהיה בהכרח מנהגו של האיש. (למשל הרב נחום רבינוביץ', שו"ת שיח נחום, תשובה פ"ח; הרב חיים דוד הלוי, שו"ת עשה לך רב חלק ו סימן לז).
בשאלה זו אני מציעה להבחין בין סוגים שונים של מנהגים:
מנהגי שולחן ואוכל –
נראה לי רצוי ואף הכרחי שיהיה מנהג אחיד למשפחה גרעינית שמבשלת יחד במטבח אחד ואוכלת יחד סביב שולחן אחד.
אבל באיזה מנהג לבחור עבור הבית החדש? האם בהכרח בזה של הגבר, אבי המשפחה? בנושא זה דן הרב נחום רבינוביץ' (שו"ת שיח נחום, תשובה פ"ח) והעלה שישנם שיקולים נוספים. ההחלטה על המנהג המשפחתי מתחילה בברור טעמיהם של מנהגים והקפדות במשפחות מהן הגעתם, ובמקביל לתת מקום לתחושות, העדפות ואינטואיציות דתיות.  אוסיף ואומר שמעבר למנהג עצמו, יש לקחת בחשבון מהי הקהילה בה אתם מתכננים להקים את ביתכם – האם היא מגוונת או הומוגנית במנהגיה? האם תגורו באופן מובהק ליד אחת ממשפחות המוצא? האם אחת המשפחות תמנע מלסעוד על שולחנכם אם תעדיפו מנהג אחר? במקרים כאלה, דווקא המנהג המחמיר הוא זה שמטיל שלום בית, בין אם מקורו בבית הורי האישה או האיש.
בכל מקרה יש לעשות טקס "התרת נדרים" למי שמשנה ממנהגו, מתוך הנחה שמה שנהגנו במהלך חיינו הופך לחלק מהזהות שלנו, ואם אנחנו עומדים לחולל שינוי, ראוי שנסמן נקודת התחלה חדשה.
לגבי שינוי של האישה למנהגי האיש, עייני אצל הרב חיים דוד הלוי, שו"ת עשה לך רב חלק ו סימן לז, וודאי שכך גם לגבי השינוי של מנהגי האיש.
נוסחי תפילות וברכות –
פוסקים רבים  התייחסו לכך שהאישה אינה צריכה לשנות את נוסחי התפילה והברכות מאחר והם אינם משפיעים על המרחב המשפחתי המשותף (למשל הרב חיים דוד הלוי שהוזכר; הרב אליעזר וולדינברג, שו"ת ציץ אליעזר חלק ט סימן ב, ועוד).
אולם חלק מהפוסקים טענו כי גם אם האישה ממשיכה בשקט להתפלל במנהג ילדותה, עליה לחנך את ילדיה להתפלל כמנהג אביהם. הטענה היא כי אם הילדים ייחשפו לשני נוסחים – הם עלולים להתבלבל ותפילתם תצא משובשת, ללא אחיזה בשום נוסח.
אני סבורה (גם מניסיון חיי) כי ילדים לא מתבלבלים בקלות וכי הם יודעים לפתח "דו לשוניות" דתית ותרבותית. כשם שכאשר האם והאב דוברים איתם מגיל ינקות שתי שפות הם לא יצאו עילגים ומבולבלים, כמו שחשבו פעם, אלא אדרבא, ירוויחו עושר לשוני, כך כנראה גם בעניין נוסח התפילה. ילד שילמד להתפלל בשני בתי כנסת מגיל צעיר, ירגיש חוויה של קרבת א-להים ואותנטיות דתית בכל אחד מהם. ירגיש בן-בית בכל בית כנסת שאליו יגיע.
אפשרות אחרת (במידה וקיימת באזורכם) היא להצטרף כמשפחה למניין משלב, שבו כל חזן מתפלל בנוסח אבותיו. ניסיונות מעניינים ומשמעותיים נעשים למשל בתחום של סליחות משולבות, המשתדלות לקחת את המיטב מכל נוסח.
לגבי הברכה על מצוות עשה שהזמן גרמן, כידוע יש מחלוקת בין האשכנזים לחלק מהספרדים (ובעיקר לשיטת הרב עובדיה יוסף) אם נשים יכולות לברך על מצוות עשה שהזמן גרמן – אמירת הלל, ספירת העומר, הדלקת נר חנוכה, נטילת לולב וכדומה, כפי שציינת בשאלתך. נראה כי נשים שנפשן חשקה במצוות, ובוודאי מי שגדלה בבית הוריה על שותפות אקטיבית בהן, לא נכון שיסוגו אחור, דווקא כשהן מקימות בית משלהן. לעניות דעתי נדמה כי ברוח הכלל של "מעלין בקודש ואין מורידין" נכון להיות מוסיפות והולכות בקדושה ובברכות ולכך גם לחנך את הבנות.
 
חגיגת חגים וטקסים –
הרבה מרגעי השיא של חיינו במעגל החיים ובמעגל השנה עוצבו בצורות שונות בתפוצות ישראל (לדוגמא: מנהגי חתונה – שבת חתן, מקווה, חינה, חדר ייחוד, סיבובים בחופה ולהבדיל מנהגי שבעה ואזכרות, כמו גם איך נראה ליל הסדר, מה לומדים בשבועות וכך הלאה)
לקראת חתונתכם, זו הזדמנות נפלאה ללמוד ביחד על טקס החופה ומנהגי החתונה, לחשוב על המשמעויות ולפתח טקס שלכם – שלוקח את המכנה המשותף הגבוה מכל אחת מה"שפות" של הבתים שלכם.
לטעמי, ניתן גם לאמץ מנהגים שמצאו חן בעיניכם מעדות אחרות, אך מעבר לעושר יש חשיבות מהותית לרצף ולהמשכיות, כלומר שתציינו את הרגעים המשמעותיים בחייכם בדומה לצורה בה ציינו אותם אבותיכם ואימהותיכם.
לסיכום בקצרה העקרונות שאני מציעה לכם לראות מול עיניכם:
רצוי מנהג אחד לכל המשפחה
זה לא בהכרח צריך להיות מנהגו של האיש
יש לשאוף לשלום-בית ולשמחה, גם בין שניכם וגם כלפי משפחות המוצא שלכם
רצוי לברר וללמוד על מקור המנהגים ולחתור למכנה המשותף הגבוה
מי שמשנה ממנהגו עושה 'התרת נדרים'
אסיים במשאלה שנצמיח כאן חברה דתית רב-תרבותית עשירה ושוויונית, המצליחה ליצור שילובים מתוך בקשת אמת, חתירה לגבוה, זיכוך והטבה של כל השפע שהבאנו עמנו מהתפוצות השונות. מזל טוב לכם ובהצלחה!
תמר
—
 מקורות לעיון ולהרחבה:
…אבל בציבור של קיבוץ גלויות, וכל שכן באיש ואשתו, אם כל אחד יקפיד על המנהג שלו דווקא – אין לך גורם פירוד יותר מזה. נמצא שכל התועלת של המנהגים מתבטלת והנזק מרובה, כי המחלוקת הורסת כל חלקה טובה. לפיכך צריך לנהוג בחכמה יתֵרה להבטיח שלא יבואו לזלזל במנהג הקודם, ומצד שני להתאימו בצורה נוחה ומועילה לתנאים המשתנים.
בעניין המנהגים, יש להבחין בין מנהגים המיוסדים בהלכה או בפסיקה שונה בהלכה, לבין מנהגים שאין להם מקור ברור אלא שנהגו כך בקהילות שונות, משום סייג או משום דבר טוב וכיוצא בזה. ברור שגם מנהגים מן הסוג השני – אין לזלזל בהם, אולם לפענ"ד במנהגים מסוג זה, שהם עניינם של האשה בלבד, כגון נוסח התפילה – אין לבעל לכפות עליה לשנות את מנהגה, שהרי מעיקר הדין יוצאים ידי חובה בכל הנוסחים, וההבדלים ביניהם אינם מעכבים (ראה לעיל סי' פז). ואף במנהגים שיש להם השלכה גם לבעל, יכולים שניהם להסכים על מנהג אחיד, כפי שירצו.
… לפי עניות דעתי, יש מקום להקל בדבר זה, כיון שאנו חיים בתקופה של קיבוץ גלויות ויצירת קהילות חדשות, ועדיין לא גובשו מנהגי המקום, ולפיכך ניתן לקבוע מנהגים מחדש. וכל מנהגי ישראל מכל העדות – יש להם על מה שיסמוכו. (הרב נחום רבינוביץ', שו"ת שיח נחום, תשובה פ"ח)
…מכל האמור תורת יוצאת שמנהג נשים בזה לברך על מצוות עשה שהזמן גרמן ברצון חכמים הוא גם בקרב עדות אחינו הספרדים, ובמיוחד על לולב, ואין בשום אופן לבטל מנהגם [ומי שרוצה לשנות יעשה כן בביתו בלבד כפי שעשו כמה מגדולי הדורות] וגם אין כל מקום להוכיחן אפילו ברכות על כך, כי אם להיפך, יש לחזק בידיהם מנהגם בזה וכפי שקיבלו מתורת אמם, ולתת להם ברצון לברך, ולעודדן על כך, וכבר הזכרנו שיכולות אפי' גם ליקח של אחרים שלא מדעתן ולברך. …ואשריהן בנות ישראל כשירות הן שמחזרין אחר המצוות לקבל עליהן לקיימן ומברכות לד' על כך כפי מה שהרשום, ומודים לו בברכת שהחיינו וקיימנו. (הרב אליעזר וולדינברג, שו"ת ציץ אליעזר חלק ט סימן ב)
גדרי חובת האשה לנהוג כמנהגי בית בעלה
בראש וראשונה אציין, מה שנראה לענ"ד כפשוט ביותר, שאין שום כח לבעל לכוף אשתו לשנות מנהגי בית אביה ולנהוג כמנהגו, אם אין הדבר מפריע לו כלל. ואדרבא, נראה לי שטוב יותר שכל אשה בת עדה מסויימת שנישאה לבן עדה אחרת תמשיך בכל מכל כמנהגי בית אביה, כל זמן שאין בזה הפרעה לחיי הנישואין…
ברור שדין האורז שהבאנו לעיל לא על עצמו בא ללמד אלא על כלל דין אשה בת עדה מסויימת שנישאה לבן עדה אחרת, שכל דבר שאינו מפריע לשלום הבית, אין שום צד יכול לכוף את זולתו לבטל ולנטוש מנהגי אבותיו, ואף לא הבעל את אשתו, אא"כ גורם הדבר למחלוקת, אז חזר דינו כדין ההולך ממקום למקום שאל ישנה אדם מפני המחלוקת, וחייבת האשה לנהוג כמנהג בעלה בכל עניני הבית בין להקל בין להחמיר.
…אשר על כן נראה לי שיש חילוק בין דין הולך ממקום למקום לבין נישואי עדות. בהולך ממקום למקום החמירו חכמים מאד מפני המחלוקת, שכן במקום זה נהגו כפלוני ובמקום זה כפלוני, וההולך ממקום למקום ונוהג בגלוי בהיפך מהמקובל במקום זה הרי פוגע הוא במאריה דאתרא, ובודאי שיגרום למחלוקת קשה… אבל עתה כאשר ידוע לכל שיש עדות שונות ופסיקות הלכה שונות ומנהגים שונים, וכל עדה בישראל נוהגת כמנהגיה פשוט שלא שייך כלל חשש מחלוקת.
מעתה, מה שאמרו לגבי נישואין בינעדתיים שאשה הולכת אחרי בעלה כדי למנוע מחלוקת, אין הכונה מעין אותה מחלוקת שנזכרה בש"ס, אלא הפרת שלום הבית, כאשר כל אחד מבני הזוג ינהג אחרת בדברים המשותפים לשניהם. ולכן תבנא לדיננא, שכל דבר שאין בו משום הפרעת שלום הבית יכולה האשה להמשיך ולנהוג כמנהג בית אבותיה, ואין הוא יכול לכפותה לשנות מנהגיה. אך כאמור אם היא תרצה לשנות למנהג בית בעלה תשאל על מנהגה ויתירו לה. (הרב חיים דוד הלוי, שו"ת עשה לך רב חלק ו סימן לז)
ולפי זה נראה לכאורה בפשיטות שנשים אשכנזיות, הנוהגות לברך על מצות – עשה שהזמן גרמה כשיטת רבינו תם, יכולות לברך ללא ספק על ספירת העומר, ואילו נשים ספרדיות, כיון שמרן החיד"א תלה ברכת ספירת העומר בדין נטילת לולב, נראה שגם הן יכולות לברך על ספירת העומר, כיון שכבר נהגו לברך על נטילת לולב, וכמו שכתב הוא עצמו בתשובותיו (יוסף אומץ סי' פ"ב) שכך הוא מנהג קדום שהיו נוהגות הנשים בעיה"ק ירושלים לברך על הלולב, וגם הרב שדי – חמד (בכללים מערכת מ"ם כלל קל"ו) העתיק דברי מרן החיד"א הנ"ל, והביא אחר – כך דעת החולקים עליו, וסיים בלשון זו: "ואנו אין לנו אלא דברי מרן החיד"א הנ"ל וכבר פשט המנהג כן ואין להרהר בדבר". וגם הרב "נתיבי עם" (בסימן תקפ"ט) שהיה בקי עצום במנהגי ירושלים כתב: "והמנהג הזה הוא פשוט בין הספרדים הקדמונים יושבי הארץ". וגם אנכי עיני חזו גדולי הרבנים הספרדים בירושלים שנתנו לנשותיהם לולב ובירכו, ופשוט שכך המנהג. ולפי זה אפשר גם לנשים הספרדיות לברך על ספירת העומר כדין לולב, ואין לנו כח למחות בנשים הרוצות לברך. (הרב חיים דוד הלוי, שו"ת עשה לך רב, חלק ב', סימן לג)### שאלה  
 שלום רב, אני מעוניינת להוסיף לשמי שם עברי, רצוי מהתנך, משהו שיהיה בעל משמעות של אור,חופש, תקווה, גאולה.
אציין שאני כרגע בתקופה מאתגרת עם עצמי. מטבעי נוטה לנתינה ועזרה. בנאדם רוחני מאוד. חשבתי על השם אליה. אני יודעת שמצד אחד לא נהוג לתת שמות של בנים לבנות אבל מצד שני היום זה יותר מקובל ואני גם מרגישה אותו קליל כזה זורם על הלשון, האם בכל זאת אוכל לעשות בו שימוש? תודה ושנה טובה.. ### תשובה  
 שלום לך,
תוספת שם יכולה להיות נקודת פתיחה ואחיזה משמעותית על מנת לחולל שינוי בחיים, בתקווה שמעשה סמלי חיצוני זה ימשוך אחריו גם שינוי פנימי מהותי. בנוסף, מאחר והשם המקורי שלך אינו עברי,  אני מבינה את רצון להוסיף אליו שם עברי שיהיה עבורך מקור השראה.
בעיני בחרת שם נפלא, שמתאים לתיאור שלך כמי שמחפשת רוחניות, תקווה וקרבת א-לוהים. זהו שם שיש בו קריאת כיוון, כמיהה והפניית מבט כלפי מעלה – אל ה'. (גילוי נאות – זה השם שאנו בחרנו לקרוא לבתנו הבכורה מתוך תחושות דומות)
לגבי החשש שזהו שם של בנים – הכל שאלה של ניקוד.
השם אֵלִיָּה הוא הופעה מקוצרת של השם הזכרי אליהו ("הִנֵּה אָנֹכִי שֹׁלֵחַ לָכֶם אֵת אֵלִיָּה הַנָּבִיא…")
ואילו השם אֶלְיָה הוא שם של בת המסתיים בה' כמו הרבה שמות של בנות – טליה, אוריה, צופיה, הודיה ועוד רבים, הכוללים בתוכם את שם ה' כנוכחות א-ל תמידית.
בעיני מאד מרגש שאשה בוגרת בוחרת להוסיף לעצמה שם עברי שכולו תפילה ושאיפה אֶלְ-יָה, אל ה'. מאחלת שתעברי את האתגרים בחייך בצורה מיטיבה ומצמיחה ויתקיים בך מה שהיו שרים בתהלוכת שמחת בית השואבה – "אָנוּ לְיָהּ וּלְיָהּ עֵינֵינוּ".
תמר ביטון### שאלה  
 שלום רב,
אנו נשואים כבר כמעט 13 שנים. בן זוגי מעדות המזרח ואנוכי מעדות אשכנז. ברוב מנהגי הבית אנו הולכים כמקובל לפי מנהג האיש כעדות המזרח.
בחנוכה הדבר קשה לי במיוחד. ככל שהילדים גדלים אני מוצאת שיותר חשוב לי לשוב למנהג אבותי ושכל אחד מבני הבית ידליק בברכה חנוכיה משלו (כאשר אני ואישי חולקים חנוכיה) 
עד היום לא ממש הכרענו בנושא ובכל פעם אנו נוהגים אחרת.
שאלתנו היא- האם אפשרי להחליט שבנושא זה אנו כמשפחה הולכים אחר מנהג האשכנזים?
או שיש בעיית ברכה לבטלה במיוחד לאור כך שהם יגדלו ויעברו את גיל המצווה?
תודה מראש.. ### תשובה  
 שלום לך,
הדלקת נרות חנוכה היא מצווה מאד חביבה ובמהותה יש רצון להידור בבחינת "מוסיף והולך". במקביל זוהי מצווה מאד משפחתית וביתית. משילוב שני הכוחות הללו נולדה השאלה המעידה על רצונך לחשוב ולדייק בשפת קיום המצוות המשותפת שלכם.
שימו לב שלכל אחת ממסורות ההדלקה שלכם יש כוח אחר והיא מהדרת בדגש אחר –
המנהג האשכנזי שכל אחד מדליק לעצמו – מדגיש את המקום האישי של כל אחד מבני הבית ונותן מענה לחינוך אקטיבי של הילדים למצוות.
לעומתו, המנהג הספרדי להדליק חנוכייה אחת, נעוץ בהבנת "נר איש וביתו" כמצווה משפחתית וזוגית משותפת ומחברת – כאשר החנוכייה היא מצווה של הבית כשם שקובעים מזוזה אחת בפתח הבית. בנוסף, יש הידור "פרסום הנס" דווקא בהדלקת חנוכייה אחת, בכך שיש היכר ברור למספר הנרות באותו יום.
על כל פנים, בשני המנהגים האישה יכולה להיות שותפה מלאה ולהוציא ידי חובה את האיש – "אשה ודאי מדליקה, דאמר רבי יהושע בן לוי: נשים חייבות בנר חנוכה שאף הן היו באותו הנס". (שבת כג, ע"א), כלומר גם לפי המנהג הספרדי אתם יכולים להחליט שבכל יום מישהו אחר משניכם ידליק את החנוכייה המשותפת ויוציא ידי חובה את שאר בני הבית.
לגבי שינוי המנהג שנהגתם עד כה –
אני מפנה אותך לתשובה מפורטת שכתבתי בשאלת מנהגים של בני זוג ממסורות שונות, ממנה עולה שבמציאות שלנו, בחברת של קיבוץ גלויות, יש פתח לאמץ יחד אף את מנהג משפחתה של האישה, ולא בהכרח את מנהג האיש. ראי פירוט בתוספת מקורות להרחבה https://www.meshivat-nefesh.org.il/questions/#toggle-id-5
אמנם תשובה זו מתייחסת לראשית החיים המשותפים, כאשר בני הזוג מחליטים יחד על מנהג הבית החדש שהם מקימים, אך ברי לי שבמהלך החיים יש לכולנו עוד נקודות מפנה המעוררות לבחינה מחודשת של הדקויות בשפה הדתית שלנו (כמו אצלכם בשעה שהילדים גדלים, או להבדיל חלילה בשלבים שלאחר פטירת ההורים…)
אם שניכם מרגישים שנכון לאמץ מעתה דווקא את המנהג שלך, יש מקום לעשות זאת בניחותא ומתוך מחשבה לקראת חנוכה בשנה הבאה, תוך שימת לב לדגשים הבאים:
חשיבה ולימוד משותף של טעמי המנהגים השונים ומקורם, כפי שרמזתי למעלה, והבנה מה אתם מרוויחים ועל מה מוותרים בבחירה זו.
העיקרון המוביל צריך להיות שלום-ביתו שמחה במצווה. חשוב לקחת בחשבון את השלכת השינוי על המשפחה, כולל משפחות המוצא שלכם.
במקרה שאכן החלטתם לשנות את המנהג יש לעשות התרת נדרים בפני "בית דין" של שלושה, כדי לציין את נקודת ההתחלה החדשה.
בברכת ריבוי אור ושלום בבית,### שאלה  
 . ### תשובה  
 שלום, יש לי שאלה.
נולדתי לאם ללא דת (אוקראינה) ואבא יהודי, לפני לידתי הם עלו ארצה.
מגיל מאוד קטן יש לי זיכה בנפש ליהדות ואיני רואה את עצמי כ-לא יהודיה.
בשנה האחרונה התרחשה אצלי התחזקות מאוד משמעותית, ולאחר תהליך שלקח זמן הגעתי למקום שאני היום ובע"ה רק אעלה ואצליח יותר בשמירת המצוות ועבודת המידות.
כיום אני מתנהגת כדתיה לכל דבר- שמירת נגיעה, סדר השחר, דיני כשרות וכו'..
אני גרה לבד רחוק מאימי (אבי נפטר) ושומרת שבת לבד.
בעוד כחודש אני אמורה להתחיל תהליך גיור, עכשיו, מעניין אותי לדעת
מה יעשו איתי ? 
אני כבר שומרת מצוות, חיה חיים דתיים ובקיאה בשלל ההלכות.
אני עדיין אצטרך לעבור תהליך של 10 חודשים כאדם רגיל שבא להתגייר?
את הגיור אני עושה דרך "נתיב" אזרחי
תשובה:
שלום לך,
מרגש אותי תמיד לפגוש ולהכיר אנשים שעושים את דרכם אל הגיור. הבחירה שלך לקחת אחריות אישית על עתידך ועתיד משפחתך, היא צעד משמעותי מאוד וכלל לא מובן מאליו.
בתור התחלה חשוב לי לציין שאמנם אני מורה במכון אחר, 'עמי אולפני גיור', אך שני הגופים – 'נתיב האזרחי' ו'עמי' עובדים שניהם בשיתוף עם מערך הגיור ובתי הדין. ולכן הדברים שאכתוב אמורים להיות נכונים גם לגביך. בכל מקרה אני ממליצה לך להתייעץ גם עם המורה שלך או עם הרכז של נתיב דרכו נרשמת.
תהליך הגיור – כפי שנקבע במערך הגיור – הוא תהליך של 10 חודשי לימוד בקורס. במקביל מתקיימים כמה מפגשים עם בית הדין (פתיחת תיק וראיון סיכום, ובסוף הקורס מעמד בית הדין).
הלימוד בקבוצות בכיתה יוצר רושם מוטעה שכולם מגיעים במצב דומה ועוברים תהליך דומה. אולם כשם שאין אדם הדומה לחברו בפניו, כך המקום האישי שבו כל אחד ואחת שמגיעים לתהליך הגיור שונים. הסיבות מגוונות – כל אחד גדל בבית וסביבה דתית ומסורתית שונה, וספג דברים שונים בילדותו. בנוסף, כל אחד עבר תהליך אישי של בירור, למידה וחקירה עד להגעה להחלטה להתגייר ולהירשם לבסוף לקורס גיור. ולכן, חשוב שתדעי שהחל מהיום הראשון, בכל קורס גיור, ישנם פערים בין התלמידים השונים הלומדים בכיתה. כמובן שכל מורה שיש לו או לה מעט ניסיון בהוראה בקורסי גיור מודע לכך, ואני בטוחה שזה נכון גם לגבי המורים של הכיתה שתצטרפי אליה.
באופן מעשי, יש שני דברים משמעותיים שחשוב שתדעי
הראשון, הידע שמלמדים בקורסי הגיור מהוה בסיס חשוב ביהדות ואיננו ניתן ללמידה בשום מוסד אחר בארץ (לעניות דעתי גם לא במדרשות לחוזרים בתשובה). אין הכוונה לרמה נמוכה של החומר הנלמד, אלא להקניית היסודות, הרקע והשורשים של מושגי יסוד והבסיס של הנושאים הנלמדים.
כך שלמרות שכבר התקדמת, ואת מקיימת מצוות רבות בחיי היומיום שלך – תופתעי לגלות שאת רוכשת ידע "תיאורטי" חשוב שיסייע לך להתקדם ולהתחזק בשמירה ובהבנה של התורה (כל זה מנסיון אישי של תלמידים שעברו בכיתתי, ומתוך היכרות עם תוכנית הלימודים ב'עמי', אינני מכירה את תוכנית הלימודים בקורס של נתיב האזרחי. אך אני חושבת שבאופן כללי זה נכון).
השני, מערך הגיור מודע לפערים בין הנרשמים לקורסי גיור, ומאפשר תהליך של הגשת בקשה לקיצור לימודים. תוכלי לפנות למורים שלך ולבקש ראיון אישי שלך איתם, ולבחון את האפשרות להגיש בקשה כזאת עבורך.
באופן אישי, אני ממליצה לתלמידים שלי לחכות כחודשיים אחרי תחילת הקורס לפני שנגיש את הבקשה. הסיבה לכך היא שבתקופה הזאת נוצר קשר והיכרות עם התלמידים וכך אוכל להמליץ – בראש ובראשונה, לתלמידים, מתי הזמן המתאים לגשת לבית הדין. ושנית, לבית הדין לקבל את המועמדת לתהליך קיצור הלימודים. אולם כל מקרה לגופו.
אני מאחלת לך הצלחה רבה, ושתפיקי את המירב מהתהליך החשוב והמרגש שאת נמצאת בו עכשיו.
שירה ספיר### שאלה  
 . ### תשובה  
 יש לי חברה בת 19 , שעוברת בגיור בצבא,  והיא רוצה באמת להתחזק ולחזור בתשובה מלאה.  אבל היא לסבית מגיל 10 . איך היהדות מקבלת את זה?  האם כל תפילותיה הן לשווא?  היא נורא מפחדת להיכנס לתוך מקום(היהדות)  שלא רוצים אותה בו מכיוון שהנטיה שלה לא טבעית.
תשובה:
שלום וברכה,
ההתמודדות עם הנטיה החד-מינית איננה פשוטה לאף אחד בשום חברה. אולם ביהדות היא מצטרפת להתמודדות נוספת – ההתמודדות עם ההלכה. הקושי של חברתך הוא דו צדדי: היום היא מרגישה חריגה בחברה הישראלית, מכיוון שאיננה יהודיה, אך עם זאת, היא מודאגת שבעתיד תמשיך להרגיש חריגה בחברה היהודית, מכיוון שהיא לסבית. לצערי אין לי פתרון קסם ואני רק יכולה לומר שאני מבינה את הקושי והמצוקה שהיא נמצאת בה.
ראשית חשוב לציין שחברתך אהובה ורצויה גם על ידי היהדות. התורה מנחה אותנו לדחות את החטאים ולא את החוטאים, ובמקרה של חברתך: אין בהלכה איסור על עצם היותה לסבית, אלא על המעשה המיני עצמו.
עם זאת, השאלה הראויה להישאל בהקשר זה, היא מה יחסה של חברתך אל המצוות והאיסורים הנוגעים לנטייתה/ זהותה המינית?
בעומדה לפני בית דין תתבקש המתגיירת להצהיר: 
"אֲנִי מְקָבֵּל/ת עַל עַצְמִי לִשְׁמֹר וְלְקַיֵּם אֶת כָּל מִצְוֹת הַתּוֹרָה,
אֶת כָּל מִצְוֹת הַחֲכָמִים וְאֶת כָּל הַמִנְהָגִים הַכְּשֵׁרִים שֶׁל עַם יִשְׂרָאֵל
וְאֲנִי מַאֱמִין/נָה בְּהַשֵּׁם אֶחָד".
עם הכניסה תחת כנפי היהדות, כל מתגייר מקבל על עצמו תרי"ג חובות ואיסורים הנלווים למעמדו כיהודי.  על חברתך לשקול בכובד ראש אם בכוחה וברצונה לקבל על עצמה את הקונפליקט המובנה בין נטייתה המינית לבין איסורי חכמים בתחום זה, ואם היא מקבלת על עצמה את הכרעותיהם.
רבות וטובות שנולדו כיהודיות חיות קונפליקט זה ומתמודדות בו בגבורה ומוצאות את הנתיב לחיי קדושה וטהרה, חלקן גם לחיי משפחה ואמהות.
חברתך תצטרך להכריע אם גם היא רוצה ויכולה להכניס עצמה להתמודדות יומיומית זאת.
שאלת אם תפילותיה הן לשווא. לכל תפילה יש משמעות. ההשפעה של התפילה על נפש האדם, הרווח שהיא מקבלת מהתפילות והסיפוק הרוחני שהן מעניקות לצד הכוחות שהן נותנות לה – ברורים. אולם אין אנו יודעים מהי פעולתן של התפילות וכיצד הן משפיעות על העולם. גם אם נדמה לנו שה' לא "נענה" לתפילותינו זה בעינינו בלבד. איננו יודעים את דרכי ה' בעולם. גם מה שנראה לנו כדבר הטוב בעבורנו, לא תמיד הוא כזה. וגם התפתחות שנראית רעה ברגע זה, עלולה להתברר בעתיד דווקא כאחת הטובות ביותר שקרו לנו בחיים.
אנו מאחלות לחברתך המון כוחות נפש. כמו תמיד בהתנגשות בין ערכים, ההתמודדות וההחלטה אינם פשוטים,
אם חברתך רוצה להמשיך בתהליך הגיור, חשוב מאוד שתשוחח ותתייעץ על המשך הדרך. היא מוזמנת ליצור איתנו קשר באתר ונשמח לסייע.
חנה ושירה
הרבנית שירה ספיר היא עמיתה במכון למנהיגות הלכתית במדרשת לינדנבאום ע"ש סוזי ברדפילד, מורה ורכזת ב'עמי אולפני גיור'.
הרחבות:
ארגון רבני ורבניות בית הלל הוציא פסק הלכתי בנושא נטיות חד-מניות ומנחה להכיל ולקבל בקהילות את בעלי הנטיה ולא לדחות אותם. קריאה ולימוד של פסק זה, יכולים לתת לחברתך מבט על היחס בחברה היהודית והדתית לבעלי נטייה חד מינית.
ניתן לקרוא את הפסק במלואו בקישור הבא: http://upload.kipa.co.il/media-upload/beitHilel/18926293-4112016.PDF
 ### שאלה  
 . ### תשובה  
 שלום רב
חיילת שמשרתת איתי ביחידה סיימה את "נתיב" ועברה בהצלחה את בית הדין. היום היא הולכת למקוה וביקשה ממני ברכה או תפילה שהיא יכולה לומר שם. תפילה שיכולה לדבר אליה, בחורה צעירה שכל כך שמחה להצטרף לעם היהודי…
אשמח לעזרתכן.
התשובה:
שלום לך,
זכות גדולה נפלה בחלקך ללוות את חברתך בהכנותיה לקראת הטבילה, שמהווה את השיא של תהליך אישי ארוך שעשתה לקראת הגיור.הרצון לשאת תפילה והודיה לקב"ה ברגע זה, בא מהמקום האמיתי והכנה לרומם ולקדש את רגע ההצטרפות לעם ישראל. אני רוצה להתייחס לשאלה שלכן במובן הרחב יותר שמקופל בבקשה – איך אפשר להפוך את מועד הטבילה ליום מרגש ומשמעותי.
רגע הטבילה במקווה הוא רגע שמערבב בתוכו תחושות רבות. מצד אחד, ציפייה ארוכה לרגע שסוף סוף הגיע, התרגשות עצומה. ומצד שני, מבוכה וחשש מעוד טקס שלא לגמרי יודעים מה יתרחש בו. המקווה הומה אנשים ונשים שהגיעו לטבול והגיעו ללוות את המתגיירים, ולפעמים יש תחושה של סרט נע, מכניסים לכמה דקות לחדר אמבטיה להתארגן, הופ טבילה, ולפנות את החדר למתגיירת הבאה. לפני שמספיקים להתרגש ולעכל את הרגע – הוא עבר, נגמר והמתגיירת עומדת שוב מחוץ לבניין, והפעם עם שער רטוב ושינוי גדול בלב.
איך אפשר להחזיר לעצמנו את השליטה, להפוך את הרגע הזה שציפינו לו למשמעותי במיוחד שלא נצא ממנו בתחושת פספוס?
דבר ראשון, כדאי לשוחח עם אחד מהמורים ולהבין מהם בדיוק ההכנות הנדרשות ממך בבית ומה הולך להיות במקווה, תיאור קצר של איך המקום נראה, ומה התהליך במקווה עצמו. אם יש לך אפשרות לבקר במקווה טהרה כלשהו לפני הטבילה עצמה כדי להבין איך המקום נראה – זה יהיה נהדר. כדאי להתייעץ עם המורה או האמא של המשפחה המלווה שלך כדי להדריך אותך איך לתאם ביקור במקווה.
דבר שני, חשוב מאד לא להגיע לבד, אם חברות נוספות מהכיתה טובלות באותו יום – תתאמו להגיע ביחד שתהיה לכן השמחה של החבורה. ובנוסף בדקי אם חברה אחרת או המשפחה המלווה יוכלו להתלוות אליך. זהו רגע מרגש ומיוחד מאד, אל תהיי בו לבד.
ואחרון חביב, ריכזתי כאן כמה הצעות שליקטתי במהלך השנים:
תפילה אישית, כשמה כן היא, אישית. ולכן ההמלצה הראשונה והראשית שלי היא לא לפחד, שבי וכתבי לעצמך תפילה שמבטאת בדיוק את התחושות והרגשות שלך ברגע הזה. אפשר גם לומר את הדברים בלב באופן ספונטני ברגע הטבילה.### שאלה  
 . ### תשובה  
  
שלום  אני בת 16 וחצי ואני שוקלת לעזוב את הבית ולעבור לפנימיה.. אבא שלי ואני לא מסתדרים הוא מוציא מימני דברים נורא רעים.. אנחנו יורדים לפסים מאוד נמוכים ביחד. אמא שלי ואבא שלי החליטו להתגרש ונפרדו לחודשיים ועכשיו הם התחרטו ואמא שלי רוצה להחזיר אותו הביתה.. אני לא רוצה שהוא יחזור טוב לי מאוד בלעדיו זה חודשיים הכי טובים שהיו לי. מה אפשר לעשות…? אני לא רוצה להרוס שלום בית אבל אני החלטתי שאם הוא חוזר אני יוצאת מהבית. ושאם לא התאפשר לי לצאת אני יעשה להם בלאגן ..
תשובה:
שלום לך,
תודה על פנייתך אלינו. מהשאלה שלך ניכר הקושי שאת חווה בתוך משפחתך, בעיקר ביחסייך עם אביך. כמו כן ניתן להבין שהמשפחה כולה עוברת טלטלות בחודשים האחרונים, ואולי אף בשנים האחרונות, ושהורייך מחפשים אחר פתרונות עבורם כזוג ועבור משפחתכם בכלל.
ללא היכרות קרובה איתך ועם משפחתך קשה לסייע לך ולהביע דעה לגבי השאלה שאת מעלה. אין פתרון אחד שמתאים לכל מצב של קושי ומתח בין אב וביתו, בין הורים וילדים. התמונה שאת מביאה מורכבת ולכן יש צורך בסיוע וליווי אישי.
אני רוצה לעודד אותך לשוחח על ההתלבטות שלך, מחשבותייך ורגשותייך עם אמך, ולבקש ממנה לפנות לעזרה מקצועית עבור משפחתכם בכלל, ואולי גם עבורך בפרט. במידה ואת מרגישה שאין באפשרותך לשוחח על כך עם אמך פני לאישה עליה את סומכת – מחנכת, יועצת, קרובת משפחה – והן יסייעו לך.
אני יודעת שמאוד קשה לך עכשיו ובמצב כזה לפעמים אנחנו רוצים פתרון מהיר ודי, לצערנו פתרונות כאלה בדרך כלל לא עוזרים. ייתכן ויש לך כאן הזדמנות גם לסייע לעצמך לאורך זמן וגם לעזור לכל משפחתך.
דבורה### שאלה  
 . ### תשובה  
 אני לא כלכך יודעת איך לנסח את השאלה אז אתחיל בלספר את שעובר על נפשי.
אני מרגישה שלעולם לא אהיה מאושרת, אין שום דבר שמחזיק אותי, בימים קשים אני אף חושבת על לסיים את חיי, אומנם זו רק מחשבה שאין לי אומץ לעשות אותה אבל אני מפחדת מעצמי.
אני לא מצליחה לעבוד ואני מרגישה אט אט את הנשמה שלי הופכת שחורה? כיאלו יעודי הוא לא להיות שמחה.
אני רק רוצה לציין שלא חוויתי פרידה או טראומה כלשהי שתקח אותי למצב כזה.
אף אחד לא יודע על מצבי חוץ מאימי שגם לא סיפרתי לה יותר מידי…אני מרגישה שאני מאבדת את זה, שאין לי על מה להשען שחיי כבר לא חיי, מרגישה כיאלו אין לי בשביל מה לחיות וגם אין לי את המוטיבציה לקום ולעשות משהו עם זה.
אני רוצה לדעת מה אוכל לעשות? כבר הגעתי למצב שאני בוכה ככה סתם באמצע היום ללא כל סיבה.
תודה על העזרה
תשובה:
התשובה ניתנה על יד הרבנית דבורה עברון והרבנית יעל שמעוני במסגרת מיזם "משיבת נפש – רבניות בית הלל"
יקרה מאוד מאוד,
כל כך חשוב שפנית וכתבת, אני מחזקת אותך מאוד בפנייה לעזרה.
צו ה' הוא לנו " ונשמרתם מאוד לנפשותיכם!" (דברים ד' ט"ו( את מתארת מצב של דיכאון ועצבות גדולה שמסכן אותך. מצב זה פוקד אנשים רבים בארץ ובעולם – וכל אחד הסובל כך זקוק לעזרה מיידית. את מתארת מצב מתמשך של קושי ולכן כדאי לפנות לעזרה מקצועית. יש היום דרכים רבות בהן ניתן להיעזר על מנת להקל על הקושי. הדרך הפשוטה ביותר לפנות לעזרה היא דרך רופא/ת המשפחה. היא תדע לבדוק ולהפנות אותך לקבלת העזרה המתאימה ביותר.
אני מצרפת בפרטי שני מספרי טלפון שתוכלי לפנות אליהם את תחושי צורך בליווי בפנייה לעזרה.
המשיכי להושיט ידך לעזרה שאת זקוקה לה,
דבורה ויעל
הרבנית דבורה עברון היא מנהלת המכון למנהיגות הלכתית של או"ת במדרשת לינדנבאום.### שאלה  
 . ### תשובה  
  
האם נערת בת מצווה יכולה להגיד את הדרשה שלה בשבת בבית כנסת?
תשובה
שלום לשואלת היקרה
ראשית מזל טוב לכבוד בת המצווה המתקרבת. שמחה גדולה היא להכין ולהוביל ילדה אל התבגרותה ולקבלת עול המצוות.
יותר ויותר בנות מצווה ומשפחותיהן בוחרות להוסיף תכנים תורניים משמעותיים אל חגיגת בת המצווה, דבר המבטא בעיניי יותר מכל את ההצטרפות לקהילה. "טקס המעבר" היהודי מילדות לבגרות לבני מצווה עובר לאורך דורות דרך התורה, קריאתה ולימודה. כך אנו בוחרים כיהודים להכניס את ילדינו לחברת המבוגרים, זוהי החניכה המשמעותית עבורנו. על כן שאלתך משמחת כיוון שהיא מעידה על המוטיבציה להכניס את הבת לעולם התורה בדרך של לימוד המסתכם באופן מסורתי כדרשה שנאמרת לפני הקהל. זכינו לחיות בדור המאפשר גם לנשים לחיות ולפעול במלאות עם הכוחות שבהם חנן אותן ה'. לדבר יש השפעה גם על מתן האפשרות הרצינית ללמוד תורה וגם על היכולת לקחת חלק במרחבי חיים שפעם לא ניתן היה להגיע אליהם. הרצון בלקיחת חלק רחב ועמוק יותר בעשייה הדתית ובהתחדשותה מבורך ויפה. כמובן, עמידה בבית הכנסת לאמירת דרשה מחייבת שמירה על קדושת המקום ועל כבוד הציבור, ולכן חשוב להקפיד על כך בסגנון העמידה והדיבור ובתוכן הדרשה.
יחד עם כל הנאמר עד כה, ראוי שציון הכניסה לעול מצוות ייעשה מתוך זיקה להמשך חייה התורניים של הנערה. בת המצווה (כמו גם בר המצווה) צריכה להשתלב באורחות החיים המקובלים בקהילה שלכם, ולא כדאי להכינה למשהו שיהיה מנותק מכל מה שתוכל לעשות בעתיד. זו אינה "הצגה" אלא בנייה של נדבך שיוכל להשתלב בעתיד בתוך רצף החיים. על כן משמעותי להבין את אופיין של הקהילה והמשפחה ולהתחשב בו וכן בדעתו של רב הקהילה ובפסיקתו. לכן חשוב להכיר את הרקע שיכול לעמוד בבסיס חילוקי דעות בנושא זה. בהמשך אתייחס לנקודות העשויות לעלות ולהצעות להתמודדות איתן.
האם יש חוסר צניעות בדבר תורה של אישה בבית הכנסת? האם המיקום בו נאמרת הדרשה משפיע?
הפוסקים בדור הקודם נחלקו לגבי היכולת של אישה להעביר שיעור תורה בפני ציבור מעורב. בנושא זה פסק הרב משה פיינשטיין להתיר, אך סייג את דבריו (שו"ת אגרות משה אורח חיים חלק ה סימן יב):
ועצם הגדת השיעור על ידי אשה מותר, אם הוא באקראי בלבד. וצריך להזהירה שתשב בדווקא בעת אמירת השיעור, שיהיה באופן צנוע יותר…
בתשובה זו, שנאמרה לפני עשרות שנים והתייחסה לחברה שבה לא היה מקובל שגברים שומעים שיעורים מפי נשים, ובוודאי לא שיעורי תורה, הרב פיינשטיין לא חשב שיש איסור או פסול עקרוני בכך שאישה תדבר בענייני תורה בפני גברים. השיקול המרכזי שלו הוא הדאגה שהדבר מתוך צניעות, ומשיקול זה הוא עצמו מורה בהמשך ששיעור של אישה לא יתקיים בבית הכנסת עצמו.
הגדרת צניעות מורכבת כידוע הן ממרכיבים אובייקטיבים והן ממרכיבים סובייקטיביים שתלויים בהקשר חברתי. בתוך ציבור שחי בחברה מעורבת, ושומע נשים מרצות ומלמדות בהרבה הקשרים אחרים, נראה שעמידה פשוטה, עניינית וצנועה דווקא בתוך הקשר של תורה וקדושה, לא תיחשב לבלתי צנועה, גם בתוך בית הכנסת. לכן כדאי לבדוק אם יש אפשרות לדרוש מעזרת הנשים באופן שכל הקהילה תוכל לראות ולשמוע את הדורשת או למצוא מרחב ביניים ניטרלי. אם מבנה בית הכנסת לא מאפשר עמידה כזו, לדעתי יש לאפשר עמידה בעזרת הגברים.
דרשה בזמן התפילה או אחריה?
קיימת גם שאלת זמן הדרשה בקהילות שבהן נהוג שהדרשה מתרחשת בין התפילות ולא אחריהן (לפני ערבית/ לפני מוסף וכדומה). אין בנושא זה הלכה מפורשת אלא "רוח ההלכה", שלפיה אין לערבב בין המינים בכל מה שקשור בתפילה. מטעם זה היו פוסקים שדעתם לא הייתה נוחה מכך שנשים תדרושנה בזמן התפילה והנהיגו שדרשות של נשים תתקיימנה לאחריה.
כאשר הדרשה ממוקמת בסוף התפילה צריך לדאוג שהקהל יישאר במקומו באופן טבעי ומכבד. אולם, אם יש חשש שבשל הרגל או חוסר הבנה יצא חלק גדול מהציבור ויהיה ביזיון בהעדר נוכחות וברעש היציאה, עדיף להשאיר את הדרשה במקומה ולהתכבד בנשים הלומדות את התורה ושמחות בה.
האם יש כאן "מדרון חלקלק"?
לעיתים עולות שאלות "מדרון חלקלק" בנושאים כגון אלה: "זה מתחיל בזה אך מי יודע לאן יגיעו?", "האם ירצו גם לעבור לפני התיבה/ לערב את התפילה?" ועוד. לדעתי לא נכון לאסור באופן גורף התפתחות והתחדשות דתית בשל החשש מערעור דתי. צריך לדון בכל מקרה לגופו ולהתייחס אליו. במקרה זה נראה שיש לטעון להיפך – מתן אפשרות לנשים המעוניינות לגדול ולהתפתח גם במרחב הציבורי-דתי יכולה למנוע סכנה של מדרון חלקלק לכיוון השני, שעלול לגרום לנשים רציניות להשמט מעניין והשקעה בבית הכנסת.
לסיכום
צריך לזכור שמטרת הדרשה היא הגברת השמחה והמעורבות של נערת בת המצווה בחיי התורה והמצוות, ולכן צריכה להתקיים ברוח טובה ובשלום. דאגה זו נכונה הן ביחס למשפחות המורחבות והן ביחס לקהילות.  מדובר בתהליכים מורכבים, והקצב בין קהילות משתנה, ועל כן יש לקחת בחשבון את השונות והאפיון המייחד כל קהילה. לא כדאי שאירוע בת מצווה ייערך בכוחנות או בצעקנות. כדאי להגיע לשיח עם המתנגדים לפני האירוע, ולנסות בדרכי שלום ונועם להביא לתמיכתם במהלך כזה. מטבע הדברים אלו שאלות רגישות הנוגעות במסורתיות ובהגנה עליה. עם זאת כדאי לזכור שגם למי שרוצה לשנות ולאפשר לנשים לקחת חלק גדול יותר במרחב הציבורי-דתי יש רגשות חמים ורגישות כלפי הרחקת הנשים מתחומים אלה. שיקולי הדעת מגוונים ומורכבים וכדאי לשקלל את כולם.
מזל טוב!
כרמית### שאלה  
 שלום,
ברצוני לדעת מדוע אסור לתכנן בשבת ואם מתכננים למה אומרים כי זה יתבטל? 
אני לא יודעת אם זה אמת או לא (יכול להיות שבגלל שחשבתי על התכנון יותר מידי או לא האמנתי שזה יקרה כך קרה) אבל יצא לי כמה פעמים שתכננתי בשבת דברים למוצ"ש או ליום חול והם לא קרו, למשל הם התבטלו פתאום למרות שסוכם שהדבר יקרה.
בנוסף הייתי רוצה להבין מאיפה בא האיסור הזה ולמה אם מתכננים זה מתבטל ואם כן אילו דברים מותר לתכנן/להגיד ביום שבת שאכן יקרו לאחר שבת.. ### תשובה  
 שלום לך ותודה על שאלתך,
בנושא הדיבור והתכנון יש הבדל בין דיבור להרהור. תכנון במחשבה מותר אולם חכמים הגבילו את הדיבור בענייני החול ואסרו לדבר דיבור העוסק ברווחים כלכליים ודיבור המתאר תכנון של פעולות האסורות בשבת. בענייני תכנון לא כתבו חכמים שהם יתבטלו – אולם בנושא אחר, שכר על עבודה בשבת, נכתב שהעושה כן אינו רואה סימן ברכה (משנה ברורה, אורח חיים, סימן ש"ו).
לשאלתך, האם כל תיכנון של חול שנתכנן בשבת יתבטל או לא יסתייע לקיימו?- אין בהלכה אמירה מפורשת שכך הם פני הדברים, אך לעיתים החשש שמא לא נהגנו כשורה הוא זה שיוצר את הדחיה או הביטול.
יסוד האיסור לתכנן נובע מדברי הנביא ישעיהו (פרק נ"ח פסוקים י"ג – י"ד) שמתאר באחת מנבואות הנחמה את המעשים הרצויים לקב"ה בשבת:
אִם־תָּשִׁיב מִשַּׁבָּת רַגְלֶךָ עֲשׂוֹת חֲפָצֶיךָ בְּיוֹם קָדְשִׁי וְקָרָאתָ לַשַּׁבָּת עֹנֶג לִקְדוֹשׁ ה' מְכֻבָּד וְכִבַּדְתּוֹ מֵעֲשׂוֹת דְּרָכֶיךָ מִמְּצוֹא חֶפְצְךָ וְדַבֵּר דָּבָר:אָז תִּתְעַנַּג עַל־ה' וְהִרְכַּבְתִּיךָ עַל־בָּ֣מתֵי אָרֶץ וְהַאֲכַלְתִּיךָ נַחֲלַת יַעֲקֹב אָבִ֔יךָ כִּי פִּי ה' דִּבֵּר:
מפסוקים אלו למדו חז"ל הלכות רבות על דרך ההתנהגות המותרת לאדם בשבת: דרך הליכתו ועיסוקו של האדם במהלך השבת, מצוות עונג שבת וכן מהו הדיבור האסור והמותר בשבת.  על הדיבור והתכנון האסור למדו חכמים מהמילים וְכִבַּדְתּוֹ מֵעֲשׂוֹת דְּרָכֶיךָ מִמְּצוֹא חֶפְצְךָ וְדַבֵּר דָּבָר (הגמרא במסכת שבת קיג ע"א ע"ב).
ההלכות העוסקות בתכנון הובאו בשולחן ערוך אורח חיים  בתחילת סימן שז,ונסכם את עיקרי הדברים:
אסור לדבר בשבת על מה שאסור לעשות בשבת. איסור זה הוא על תכנון עתידי, ולא על תיאור של העבר (שולחן ערוך אורח חיים שז)
אם התכנון הוא של דבר מצווה מותר לדבר גם על פעולות האסורות בשבת. (משנה ברורה שז א)
מותר לדבר על תכנון פעולות חול אם אינו מפורש אלא נרמז לדוג: אסור לומר "מחר אסע לתל אביב" כי הנסיעה אסורה, אבל מותר לומר "מחר אלך לתל אביב" אפילו אם ברור שהכוונה לנסיעה. מאחר והפעולה האסורה לא נאמרה במפורש דיבור זה מותר. (שו"ע אורח חיים סימן שז סעיפים  ז-ח ולהרחבה ודוגמאות נוספות עייני בפניני הלכה, הלכות שבת פרק כ"ב).
אם כן ניתן לראות שמבחינה הלכתית יש תכנונים רבים שניתן לעשות במחשבה ואף בדיבור.
אולם לצד כללים אלו הנחו אותנו הפוסקים לשאוף להימנע מכל דיבור של חול כמה שיותר (שולחן ערוך ורמ"אשז א, ומשנה ברורה  (ה)).
ניתן לומר שההלכה מנסה לייצר בשבת שיח אחר, שיח של קדושה, לימוד תורה, קירבה בין האדם לקב"ה. המטרה היא שהשבת תהיה נקודה בזמן של האדם בו הוא מתנתק מחיי המעשה ולכן יש חשש שכל שיחה של חולין תרחיק את האדם מקדושתה של השבת. ( פירוט על מה מוגדר כשיחת חולין בהרחבה).
כנשים ואנשים המשתדלים לקיים את מצוות השבת במלואה, יש לתפוס את ההלכה הזו ככיוון חשיבה כללי על מהי מהות השבת בשבילי? כיצד אני רוצה שהשבת שלי תראה? איזה תוכן אני מעניקה לה.
שנזכה להתענג על ה' לא רק בשבתות,
שלומית
 
הרחבות:
1. שולחן ערוך, אורח חיים, הלכות שבת, סימן שו סעיף ה
אסור לשכור חזנים (כב) להתפלל בשבת; (כג) ח ויש מי שמתיר.
משנה ברורה, סימן שו
(כג) ויש מי שמתיר – ס"לדבמקום מצוה לא גזרו רבנן על שכר שבת בזה [יח] ומ"מ אינו רואה סימן ברכה ו
2. שבת קיג ע"א – ע"ב
"ודבר דבר" –  שלא יהא דבורך של שבת כדבורך של חול דבור אסור הרהור מותר 
3. רמב"ם, משנה תורה, הלכות שבת פרק כ"ד הלכה א –
יש דברים שהן אסורין בשבת אף על פי שאינם דומין למלאכה ואינם מביאין לידי מלאכה, ומפני מה נאסרו? – משום שנאמר (ישעיהו נ"ח) אם תשיב משבת רגלך עשות חפציך ביום קדשי ונאמר וכבדתו מעשות דרכיך ממצוא חפצך ודבר דבר, לפיכך אסור לאדם להלך בחפציו בשבת ואפילו לדבר בהן כגון שידבר עם שותפו מה ימכור למחר או מה יקנה או היאך יבנה בית זה ובאי זה סחורה ילך למקום פלוני, כל זה וכיוצא בו אסור שנאמר ודבר דבר, דבור אסור הרהור מותר.
4. שולחן ערוך, אורח חיים, סימן ש"ז –
ודבר דבר (ישעיה נח, יג): שלא יהא דבורך של שבת כדבורך של חול; הלכך אסור לומר: דבר פלוני אעשה למחר או סחורה פלונית אקנה למחר, ואפילו בשיחת דברים בטלים אסור להרבות.
5. רמ"א בהגהה, שולחן ערוך, אורח חיים סימן ש"ז –
ובאותם אנשים שסיפור שמועות ודברי חדושים הוא עונג להם, מותר לספרם בשבת כמו בחול; אבל מי שאינו מתענג, אסור לאומרם כדי שיתענג בהם חבירו.
כלומר, הרמ"א סובר שכל דיבור של עונג גם עם עניינו חולין, למשל שיחה על חדשות ושמועות שונות, יהיה מותר ומוסר את האחריות לידי האדם. כל אדם צריך להכריע אם דיבור בנושא מסוים הוא עונג שבת שלו או שהוא הופך את שבתו לחול.
6. משנה ברורה שז א
אעשה למחר – ודוקא אם הוא דבר שאסור לעשותו בשבת ואפילו אם הוא רק איסור דרבנן. יש שכתבו דאפילו דבר מצוה כגון כתיבת ס"ת וכה"ג אסור לומר אעשה למחר אבל בא"ר וכן במאמר מרדכי וברכי יוסף חולקים עליהם וסוברים דכל לדבר מצוה שרי ומ"מ נכון לכתחלה להחמיר כשאין צורך לזה בדבורו היום [עיין בתו"ש] ואם מתיירא שיתרשל בדבר אז לכו"ע שרי לזרוזי נפשיהדאמירה לגבוה הוי כנדר.
7. שולחן ערוך ורמ"א אורח חיים הלכות שבת סימן שז סעיפים ז – ח.
מותר לומר לחבירו הנראה בעיניך שתוכל לעמוד עמי לערב אף על פי שמתוך כך מבין שצריך לו לערב לשוכרו אבל לא יאמר לו היה נכון עמי לערב:
יכול לומר לחבירו לכרך פלוני אני הולך למחר וכן מותר לומר לו לך עמי לכרך פלוני למחר כיון שהיום יכול לילך על ידי בורגנין וכן כל כיוצא בזה שיש בו צד היתר לעשותו היום יכול לומר לחבירו שיעשנו למחר ובלבד שלא יזכיר לו שכירות אבל בדבר שאין בו צד היתר לעשותו היום אפילו אם אין בו אלא איסור דרבנן כגון שיש לו חוץ לתחום פירות מוקצים כיון שאי אפשר לו להביאם היום אסור לומר לחבירו שיביאם לו למחר וכן אסור לו להחשיך בסוף התחום כדי שימהר הלילה לילך שם להביאם:
הגה: וכן לא יאמר אעשה דבר פלוני למחר (הרא"ש פרק השואל ועיין לעיל ריש הסימן)
אבל יכול להחשיך בסוף התחום כדי למהר לילך שם לשמרם שאפילו היום היה יכול לשמרם אם הם היו בתוך התחום ואם לא כוון להחשיך אלא לשמרם יכול אף להביאם:
7. פניני הלכה, הרב אליעזר מלמד, הלכות שבת פרק כ"ב http://ph.yhb.org.il/01-22-10/
 ### שאלה  
 . ### תשובה  
 אנחנו נמצאים בתהליך IVF
שמעלה בנו המון תהיות אמוניות.
לפני כשלושה חודשים עברנו הפלה בשבוע 7, שאני מרגישה שפגע באופן משמעותי בהסתכלות על אלוהים, ותחושת ה"לא פייר".
אנחנו ממשיכים לחפש אותו כל הזמן. נשמח לשמוע המלצות על לימוד זוגי/אישי בנושאי פריון ואובדן.
תודה, ובשמחות
תשובה:
אני מודה לך על הפנייה אלינו. מדברייך עולים רגשות חזקים של כאב ואובדן יחד עם רצון כנה להבין ולהאמין. אני שומעת ממך את הכמיהה והרצון לעבור את הליך הלא פשוט של טיפולי פריון "בהצלחה" לא רק מבחינה פיזית אבל גם מבחינה אמונית. את כותבת כי יחד עם ההפלה חווית פגיעה משמעותית בהסתכלותך על אלקים, אלקים ש(אמור) לגמול לנו טוב.
הבעת את התחושה ש"לא פייר." קושי זה יכול להתייחס לחוסר הצדק של ההפלה, או לניסיונות החוזרים להרות והסבל שבצדם או לעצם העובדה שאתם זוג טוב ומאמין ולא פייר שאי אפשר לחבוק ילד באופן טבעי ובנקל "כמו כולם".  לפעמים אחד חזק יותר מהשני ולפעמים כולם יחד.
מנסיוני האישי ועם נשים שליוויתי לאחר שאיבדו עובר, חוויית ההפלה היא חוויה קשה של אובדן ושל ריק ובמיוחד לאחר כל הניסיונות והקשיים הכרוכים בכניסה להריון. הכאב והקושי הם חלק כל כך אימננטי מהחוויה שאתם חווים ולא צריכים להכחיש או לנסות לעשות "כאילו" עבור עצמכם או אחרים.
את מתארת במכתבך שאינכם "מוותרים" בצד האמוני– שאתם ממשיכים לחפש את אלוהים כל הזמן. כיוון שאינני מכירה אתכם אישית אוכל רק להצביע על כיוונים כלליים ולהציע מספר הצעות. אני מזמינה אתכם אם תרצו, לשאלות המשך או בירור נוסף לבדוק יחד מה מתאים לכם.
הצעות ללימוד:
לימוד משותף של הפרק האחרון בספר של הרב אברהם סתיו "כחלום יעוף". (אני מצרפת כאן כקובץ פי די אף).
 עיון בדרשה על תפילת חנה ממסכת ברכות דף לא עמוד ב-דף לב עמוד א בו היא מתווכחת עם אלהים מתוך כאבה ומתוארת כמי שמתווכחת עם ה' על חוסר הצדק שבמצבה, בדומה לאברהם אבינו.
לעבוד עם כאבכם דרך הלימוד המשולב בתפילה. יש בספר של הרב דב זינגר "תכון תפילתי" פרקים שעשויים להיות מתאימים וצירפתי מספר דפים מתוך ספרו.
4.כיוון שונה הוא חיפוש האמונה וקירבת ה', בתוך החושך והקושי עצמם. כתיבה על אמונה עשויים לעזור, כגון דרשותיו "אש קודש" של הרבי מפיאסצנה על הרעיון החסידי של "עמו אנוכי בצרה"-שהשכינה עצמה בוכה איתנו.  אולי גם שירה דתית או תהילים או פיוטים שנכתבו בעתות מצוקה .
אני מצאתי מזור ותבונה בדבריו של הרב בנימין הרלינג (מפי תלמידו) שעושה פרפרזה לדברי הרב קוק על המילים "קווה אל ה' חזק ואמץ לבך וקוה אל ה'": " התגובה האנושית הכמעט אינסטינקטיבית של מי שלא נענה בתפילה היא חולשת הלב ואף יאוש, ויתור על האור (השלמות) ועל הדרך המובילה אליו. אמנם הדרך עצמה, התקוה אל הקב"ה, היא השלמות האנושית, כי היא כל מה שהאדם יכול לעשות". (אפשר גם לראות את דבריו של הרב קוק במקור בעין אי"ה על מזמור כו' בתהילים).
דבר נוסף – אולי תרצי לשקול הצטרפות לקבוצת תמיכה למתמודדות עם אתגרי פוריות, עם אוריינטציה יהודית-רוחנית דרך טקסטים. שמעתי ממספר נשים בקהילתי שההשתתפות היתה משמעותית עבורן ואני בקשר עם שלוש מנחות קבוצה שונות שאני מעריכה ואוכל לקשר אותך אם אחת מתאימה עבורך. את מוזמנת לחזור אל "משיבות נפש" ויקשרו ביננו.
משמים תנוחמו,
ירדנה### שאלה  
 שלום,
אנחנו נשואים טריים..
לפני מספר ערבים טבלתי, ואני מתהלכת עם חשש בלבי. אשמח לתשובתכן.
אני נוהגת להתכונן לטבילה בביתי, וכשאני מגיעה למקווה, להתקלח שוב בזריזות לפני הכניסה למים (וגם על זה- אשמח לדעת האם יש צורך במקלחת כזו, או שדי בהכנה שערכתי בביתי).
לאחר הטבילה (שעברה בסדר גמור, עם בלנית נעימה) חזרתי לחדר, ונזכרתי שלאחר המקלחת הברשתי את שיערי אך שכחתי לסרקו במסרק צפוף.. ### תשובה  
 שלום לך,
בראש ובראשונה מזל טוב לכם לנישואיכם. יתן ה' ותזכו להקים בית נאמן בישראל.
וכל הכבוד לך על ההקפדה במצווה החשובה – מצוות הטבילה.
תנוח דעתך, על ההכנות לטבילה יש להקפיד כפי שלמדת לקראת נישואייך, ולפי מה שתיארת עשית זאת וודאי שהטבילה שטבלת כשרה ואת טהורה לאישך ויכולה להפסיק להיות מוטרדת.
באופן כללי אני ממליצה לא לתת להרהורים מסוג זה להטריד אותך, אלא למצוא את הדרך להבא לפנות מיד לשאלת יועצת הלכה או רב, אפשר גם אנונימית לקו הפתוח של נשמת שפועל בכל יום מהשעה 18:00 בערב, מידע על האתר תמצאי בלינק . http://www.yoatzot.org/hebrew/hotline/
אסביר יותר מדוע נהגת כשורה. בהלכה שמחייבת סירוק השיער במסרק כחלק מההכנות לטבילה נזכר הטעם "שלא יהיו שערותיה נדבקות זו בזו" (שו"ע יו"ד סימן קצ"ט סעיף א). מברשת מועילה לכך בדומה למסרק. וכן לדעת רוב הפוסקים אין חובה לסרק את השערות דווקא במסרק סמיך.
לשאלתך לגבי המקלחת שלפני הטבילה, אכן את נוהגת נכון כשאת מתקלחת שוב במקווה. מטרת המקלחת הזו, להרטיב את הגוף ולהסיר ממנו חציצות שאולי נדבקו בו בדרך מהבית למקווה (ולכן שטיפה במים גם ללא סבון מספיקה). וכן יש לסרק שוב את השערות (במסרק או במברשת) לאחר המקלחת. בהקשר זה חשוב גם מיד לאחר המקלחת לעיין, כלומר לעבור על כל הגוף במחשבה או במעשה ולוודא שלא נותרו עליו חציצות.
לסיכום, כיון שברור מדברייך שסירקת את שערותייך לפני הטבילה, וטבלת ללא חציצות, אין ספק שטבילתך כשרה לכל הדעות. וטוב את עושה שאת נוהגת להתקלח שוב במקווה לפני הטבילה.
בברכת ברכה והצלחה לאורך שנים טובות בטהרה!### שאלה  
 בבסיס מתארגנת מסיבה לכבוד חנוכה בנושא 'חג המולד' האם מותר לי להשתתף בה?. ### תשובה  
 שלום לך,
מעצם שאלתך אני מבינה שחשת רתיעה מהעניין ואי שקט, מתוך הבנה שאין זו מסיבה שבה אפשר לבחור לשבת בצד עם חברות,  שהרי הנושא הופך אותה ל"אחרת".
אכן לא ראוי לקחת חלק במסיבה המתוכננת לעצם היום בו חוגגים מיליוני נוצרים את הולדתו של ישו. להיות נוכחת במסיבה כזו כאשר הקשרה ההיסטורי, הדתי והרגשי עבור העם היהודי ידוע,  וכשאת יודעת שבאותו היום מיליוני יהודים, כולל משפחתך מדליקים נרות חנוכה, זהו מצב שיש להימנע ממנו ולא להיות נוכחת בו (ראי הרחבה בסוף התשובה).
אין זו אמירה כנגד מאמיני הדת הנוצרית חלילה, להיפך, במסגרת חופש הדת, מדינת ישראל חייבת לאפשר חגיגות לכל ציבור נוצרי החפץ בכך ואף נשיא מדינת ישראל נוהג מדי שנה לערוך קבלת פנים רשמית במשכנו לראשי העדות הנוצריות בישראל, לרגל חג המולד והשנה האזרחית החדשה  וכך נאה וכך יאה הן מדרכי שלום והן מדרכי שכנות טובה.
אולם, החבר'ה היקרים שלך, אשר לזכותם נאמר שכנראה לא מודעים לבעייתיות של חגיגת כריסטמס בבסיס של צה"ל בחנוכה ולקושי שלך, זכו לכך שאת משרתת איתם.
יש לך הזדמנות נהדרת, במידה ותחליטי שמתאים לך, לנסות ולהביא לשינוי ההחלטה. לספר לחברייך שאינך יכולה לקחת חלק במסיבה וגם לספר להם מדוע. גם אם לא ישנו את הנושא, הרי תדעי שכמעשה המכבים, הוספת מעט אור.
אני יודעת שזה נשמע גדול ובומבסטי. אבל אנו גם יודעות שלא פשוט להיות חיילת דתית בחברה חילונית ועם כל הקושי, בחרת כמו שאר חברותייך הנפלאות, להתגייס בראש מורם ובזהות ברורה של חיילת דתיה המקפידה על קלה כבחמורה. השאלה שלך פחות קשורה בהלכה ויותר שאלה של זהות ושל סימון גבולות המצריך עוז וענווה. מעצם שאלתך אני מבינה שיש לך, גם את זה וגם את זה.
אשרייך שלא נגררת לנוחות שבאי השאלה.
מברכת אותך בחנוכה כשר ושמח!!
יפית
 
להרחבה וקריאה נוספת מומלצת –
חג המולד (כריסמס)  מוזכר בדברי הפוסקים במפורש כאחד מחגי הנכרים. לדוגמה בדברי המהר"ם מרוטבורג "ופירש רבינו שמואל בשם רבינו שלמה זקנו – רש"י – דמן הדין אינו אסור אלא יום האיד (יום חג) שעושין בשביל ישו הנוצרי, כגון ניטל…" (ניטל הוא הכינוי בלטנית ליום זה  Natale Domini – הולדת האדון), וכן בדברי ר' עובדיה ברטנורא בפירושו למסכת ע"ז א,ב.### שאלה  
 . ### תשובה  
 שלום,
רציתי לשאול האם מותר להיות לוחמת בצה״ל בגדוד מעורב?
אם הגדוד לא מעורב (רק בנות) אז מותר או אסור?
תשובה:
שלום לך,
מגילך (18) אנו מבינות שאת עומדת בפני הכרעה משמעותית בדבר המקום בו תשרתי בשנתיים הקרובות. קודם כל, ברכתהצלחה רבה בכל אשר תבחרי לעשות, ויישר כוחך שאת רואה כמובן מאליו את הזכות והחובה לשרת את המדינה. השאלה ששאלת מורכבת משני נושאים: הנושא הראשון הוא שאלת שילובן של נשים בצה"ל והנושא השני הוא שאלת שילובן במערך הלוחם. בעוד שהשאלה הראשונה היא שאלה הלכתית של מותר או אסור, ולכן במובן מסוים פשוטה יותר, השאלה השנייה היא שאלה של סדרי עדיפויות וערכים העשויים להתנגש, ולכן מצריכה התבוננות מורכבת,הן ביחס להבנת האופי המיוחד של השירות והן בהכרת אופי הבת המבקשת להתגייס כלוחמת.
נפתח בשאלת שילובן של נשים בצה"ל. אנו שותפות לפסיקה ההלכתית של ארגון בית הלל,  שאין איסור הלכתי לבת להתגייס לצבא ההגנה לישראל. מצורף לעיונך קישור למסמך השלם שפורסם על ידי בית הלל. הרבה מדברינו כאן לקוחים משם.
שירות משמעותי הוא אתגר ואף שליחות, הן בצה"ל והן בשירות הלאומי, במיוחד שצרכי העם מרובים ואתגרי הביטחון והחברה זקוקים לידיים מסורות ולב נכון.
ההגנה על המדינה ועל הארץ נחשבת מלחמת מצווה (הרב הרצוג, הרב ישראלי ועוד) וגם נשים חייבות להטות שכם ולהשתתף באתגרי מלחמת המצווה (רמב"ם). המחלוקת בין פרשני ההלכה על אופי השירות הראוי לנשים (רדב"ז) לא מטשטשת את העובדה כי הזרם המרכזי של פוסקי ההלכה רואה בנשים שותפות מלאות לחובת המאמץ הלאומי-ביטחוני (מנחת חינוך; משך חכמה; תפארת ישראל; רש"ש, ההפניות המלאות במסמך של בית הלל).
לעניות דעתנו, נשים במדינת ישראל צריכות להיות שותפות למאמץ הלאומי-ביטחוני. בין במסלול  שירות לאומי ובין במסלול השירות בצה"ל האתגר העומד מול בת דתית הבוחרת להתגייס הוא גדול משום שבמכלול השיקולים ניצבת הדרישה לשמוע בקול ה' וללכת בדרכה של תורה. תהליכים שונים בשנים האחרונות, הכוללים שינויים משמעותיים גם בצבא, יצרו תנאים המאפשרים לבנות דתיות לשרת שירות צבאי ראוי ומתאים לעולמן הרוחני.
לגבי החשש שנשיאת נשק היא "כלי גבר", נראה שיש מקום להתיר (ראי פירוט במסמך של בית הלל). גם עמדת הרבנות הראשית, השוללת גיוס חובה לנשים, פותחת פתח למתן רשות באופן פרטני (ראי פירוט במסמך של בית הלל).
מכאן נעבור לחלק השני של שאלתך, ישנם מקומות ותפקידים בצבא העלולים ליצור מצבים מאד מאתגרים עבור אישה יראת שמים, ולכן נשים רבות תבחרנה להימנע מלכתחילה מלשרת במקומות אלה. שירות במסגרת קבוצה דתית והומוגנית מגדרית עשוי להיות אפשרות תומכת מועילה עבורן. אולם עבור נשים אחרות, התמודדות עם מציאות מאתגרת מבחינה דתית עשויה להיות דווקא גורם חיובי המביא לידי התפתחות והתחזקות דתית, והן עשויות להוות דוגמא לאחרות ולקדש שם שמים במעשיהן. על כל אישה לשקול היטב את השאלות הללו, מתוך היכרות עם אישיותה וכוחותיה.
בעניין גיוס ליחידה קרבית, התשובה היא פרטנית והכרעתה תלויה בשיקולים רחבים מאד, לאו דווקא הלכתיים, ותלויה בתנאים השוררים במקום הגיוס ובאופייך. התורה מקפידה מאד על שמירת טהרת מחנה ישראל (דברים כג) מבחינה רוחנית ומוסרית. תנאי שירות המאפשרים שמירה על כללי הצניעות ועל הרמה הרוחנית של הבת צריכים להוות שיקול משמעותי ואף מכריע בבחירת מקום השירות. על מי שבוחרת לתרום למדינה ולחברה לדאוג לכך שלא תינזק מבחינה אמונית, הלכתית או מוסרית, ואף תוכל להמשיך לגדול בתורה ובאמונה ולהתפתח באישיותה וביכולותיה.
לגבי שירות קרבי ביחידה מעורבת (תפקידים שהם חדשים יחסית במערך הצבאי), עליך לברר היטב מה הם התנאים במהלך השירות.יש להימנע מלשרת בתפקידים בהם מתקיימת פעילות מבצעית הכוללת לינה משותפת ופעילות פיזית מעורבת.
לסיכום, המלצתנו לך היא בראש וראשונה להכיר היטב את אופי השירות בו את חפצה. חשוב ביותר להתייעץ עם אנשים המכירים אותך, את אופייך ויכולותייך, ומאידך – שמכירים היטב את המסלול בו את שוקלת לבחור; ועלייך להיות מוכנה לסגת במקרה בו תנאי השירות אינם מתאימים לאורח חיים דתי. מעל לכל, מומלץ בחום לקחת שנת הכנה לפני הגיוס ללימוד תורה, להתחזקות רוחנית וליצירת ערוצי התקשרות עם דמויות חינוכיות תורניות שילוו אותך לאורך השירות.
יש בקרב רבני ורבניות בית הלל דמויות רבות שיכולות לתת ייעוץ בדילמות אלו. את וחברותיך מוזמנות ליצור קשר לשיח ובירור אישי דרך האתר.
ברכה והצלחה,
חזקי ואמצי!
יפית קליימר, רחל קרן, תמר ביטון ויעל שמעוני
הרבנית רחל קרן היא תלמידת תוכנית ההלכה בבית מורשה וכיום – מסיימת מבחני הלכה ועומדת בראש תוכנית "וסמכת" – תוכנית ההלכה לנשים של מדרשת עין הנצי"ב וישיבת מעלה גלבוע. היא בעלת תואר ראשון ושני מהאוניברסיטה העברית בהיסטוריה ופילוסופיה יהודית. בוגרת תוכנית מנדל למנהיגות חינוכית. תואר שני בחוג למגדר באוניברסיטת בר אילן. בעבר, מורה ומחנכת בבית ספר שק"ד. ושליחה חינוכית בבריה"מ לשעבר ובהולנד.
הרבנית יפית קליימר היא בוגרת מכון "כרם" להוראה. בעלת תואר ראשון מהאוניברסיטה העברית ותואר שני מאוניברסיטת חיפה. מנהלת פדגוגית של המכינה הקדם צבאית "צהלי", מרצה במת"ן השרון ובמת"ן רחובות, ו"במרכז יעקב הרצוג" ומנחת קבוצות. 
הרבנית תמר ביטון היא ראש מדרשת אמי"ת באר – מדרשה קהילתית לבנות בירוחם ובאשדוד,
מייסדת- שותפה של בית המדרש במדבר והמדרשייה התיכונית אמי"ת קמה. בעלת תואר שני בלימודי מדרש ואגדה מהאוניברסיטה העברית. חברת המועצה הרוחנית של רשת אמי"ת.### שאלה  
 . ### תשובה  
 שלום וברכה,
לא הצלחתי להבין מה התשובה משאלות שנשאלו כבר..
לגבי מצנם ש"מקפיץ" פרוסות לחם.. מה עושים איתו בפסח?
כמובן שלא אשתמש בו בפסח, אבל הוא מכיל חמץ..
הרי לא משנה מה אעשה תמיד יישארו בו פירורים…
תודה רבה!
תשובה:
שלום לך,
שני האיסורים של חמץ בפסח – האיסור שלא ימצא חמץ ברשותנו והאיסור שלא יראה חמץ ברשותנו נלמדים מהפסוקים בשמות יב, יט: "שִׁבְעַת יָמִים שְׂאֹר לֹא יִמָּצֵא בְּבָתֵּיכֶם"  ובשמות  יג, ז: "מַצּוֹת יֵאָכֵל אֵת שִׁבְעַת הַיָּמִים, וְלֹא יֵרָאֶה לְךָ חָמֵץ וְלֹא יֵרָאֶה לְךָ שְׂאֹר בְּכָל גְּבֻלֶךָ".
חכמים קבעו שהשיעור (כמות, נפח) של החמץ שבגינו עוברים על שני האיסורים הוא כזית.
במצנם מצטברים פירורים לרוב ולעיתים אף חתיכות קטנות של לחם. השאלה אם כן, האם יש בכל הפירורים ובחתיכות הקטנות גם יחד כזית חמץ? האם הפירורים והחתיכות הם בכלל במצב אכיל ולא שרופים ומפוחמים עד כדי שנאמר שנפסלו מאכילת אדם?
לגבי הפירורים, גמרא מפורשת (פסחים דף ו:) שפירורים אינם נחשבים ע"י בני אדם ('לא חשיבי', בלשון הגמרא) – לא נוהגים לקבץ יחד פירורי מזון ולאכול אותם. מה גם שהפירורים הם במצב שרוף ולא אכיל במיוחד ולכן לא חושבים עליהם בזמן ביטול חמץ (יש לבטל במחשבה חמץ כלשהוא שאולי נשאר בבית ולא נמצא לפני זמן ביעור חמץ). לכן אין צורך לנסות ולהוציא אותם מהמצנם וגם אין צורך לחשוב עליהם בשעת ביטול חמץ משום שהם בטלים מאליהם.
לעומת זאת, חתיכות קטנות של לחם שלעיתים נתקעות בין גופי החימום של המצנם ולא ממש נתפחמו, אף אם נפחן פחות מכזית, נחשבות יותר כאוכל ממשי ויש מי שלעיתים מקבץ אותן יחד ואוכל. הרב משה פינשטיין (אגרות משה ח"א קמ"ה) מבחין בינן לבין פירורים זעירים שבטלים מעצמם, ומסתפק האם חתיכות אלו נחשבות ומצטרפות יחד לכזית חמץ.
כדי לצאת ידי הספק, יש לנער את המצנם מחתיכות שתקועות בו ולהפעיל אותו מס' פעמים כדי לשרוף חתיכות אחרות שאולי ישנן ולא השתחררו בניעור. כך בעצם גורמים לחתיכות שלא יהיו ראויות למאכל ולא מצריכות ביטול. אין צורך להחדיר לגוף המצנם מכשירים שעלולים לפגוע בגופי החימום.
אם עדיין חוששים לחתיכות שאינן שרופות דיין, יש לבטל אותן במחשבה בשעת ביטול חמץ.
חג כשר ושמח
שורלה
 
הרבנית שורלה רוזן, טוענת רבנית מוסמכת, בעלת תואר ראשון בתלמוד וספרות אנגלית אונ׳ בר אילן. מנהלת תכנית מתיבתא ללימודי גמרא מתקדמים במתן, לומדת בתכנית ההלכה במתן ירושלים מלמדת גמרא והלכה.
 
מקורות נוספים לעיון והרחבה:
כמה הוא שיעור כזית?
רובם המכריע של שיעורי התורה הם שיעורי נפח ולא שיעורי משקל .
בתשובות הגאונים (הרכבי סי' רסח) כתוב שחכמים לא נתנו משקל מדויק לשיעורים שמן התורה: "ואם תאמר במשקל? לא פירשו רבותינו משקל ולא דיקדק הקדוש ברוך הוא עמנו במשקל".
וכן הרמב"ם בהלכות חמץ ומצה (ה', יב) כותב "…כגוף הביצה הבינונית, לא כמשקלה".
הלכה למעשה נהוג לפסוק כשיטת הגאון רבי אברהם חיים נאה שנפח של כזית עומד על 27 סמ"ק (בערך כנפח קופסת גפרורים קטנה).
בעניין הפירורים
משנה פסחים מה.
תוספות ו:
יראים, סי' שא, שב
המהרי"ל (הלכות עסק המצות) והמגן אברהם (אורח חיים סי' ת"ס ס"ק ב') מבדילים בין פירורי עיסה של בצק העלולים להדבק יחד לכדי כזית חמץ ובין פירורי לחם אפוי שעבור בני אדם הם הפקר ואינם נחשבים אוכל של ממש. יוצא מדבריהם שהפירורים הנמצאים במצנם הם בטלים ולא נחשבים אוכל עבורנו, גם לעניין חשש חמץ בפסח.
דעה חולקת לגבי פירורים: חזון איש, הלכות פסח, קטז: יד, יח### שאלה  
 . ### תשובה  
  
מה הדין אשכנזי לא נשוי שבירך בבוקר על ציצית קטן ואחרי זה ניגש שליח ציבור בבית כנסת האם חייב לברך גם על להתעטף בטלית?
תשובה: 
התשובה לשאלתך מורכבת משתי שאלות שונות: א. האם הליכה לבית הכנסת מהווה הפסק בין הברכה על הציצית קטן ובין הברכה על ההתעטפות בטלית?
ב. ברכת הטלית שאתה שואל עליה אינה טלית אישית שלך, היות ואינך נשוי, אלא טלית ציבורית של בית הכנסת. האם מברכים על טלית של ציבור?
השו"ע (הלכות ציצית סימן  ח סעיף יג) פוסק שמי שלבש טלית קטן ובירך עליה בביתו צריך לחזור ולברך על טלית גדול כשמגיע לבית הכנסת משום שההליכה נחשבת הפסק  המשנה ברורה (סימן ח ס"ק לא) מביא מספר פוסקים הסוברים ששינוי המקום נחשב הפסק וממילא יוצא שלשתי השיטות חייבים בברכה נוספת על הטלית בבית הכנסת.
בין אם ההליכה נחשבת הפסק או שינוי המקום נחשב הפסק, מי שיש לו טלית אישית השייכת לו ומתעטף בה באופן קבוע, יברך עליה בבית הכנסת גם אחרי שברך בבית על ציצית קטן. אותו הדין שייך במי שאין לו טלית כלל, כמו בחור אשכנזי שאיננו נשוי.
לעניין ברכה על טלית של ציבור פוסק המשנה ברורה (סימן יד ס"ק יא) שחייבת בברכה היות והיא קנויה, או, שייכת באופן זמני, למי שלובשה. על דעת כן נמצאות טליתות אלו בבית הכנסת ולכן העובר לפני התיבה ומי שעולה לתורה מתחייב בברכה על טלית של קהל.
לכן גם במקרה ששאלת יש לברך.
בברכה
שורלה### שאלה  
 שלום רב, יש לי גינה ובה יש כמה צמחי תבלינים. הבנתי שבשנת שמיטה כל אחד יכול לבוא לקחת מהתבלינים אבל הבעיה היא שיש גדר גבוה ואפשר להגיע אל התבלינים דרך הדירה בלבד. אשמח לדעת מה עליי לעשות. שום דבר? לשים שלט שהגינה שייכת לדירה 1? 
 . ### תשובה  
 שלום לך,
אני מברכת אותך על הזכות להצטרף למעטים שמקיימים את הלכות שמיטה, ולא כצרכנים בלבד. כידוע, אחוז קטן ביותר מיושבי הארץ הנם חקלאים, ולא פעם נשכחת מאתנו משמעותה של השמיטה – שחרור והרפיה מן הבעלות הפרטית, והפנמה עמוקה, כי הארץ כולה, וכן הישגינו ופירותינו בעולם כולם מאת ה', הנתונים לנו כפיקדון על מנת להתחלק בו עם אחרים (סנהדרין לט, ע"א).
חובתך בשנת השמיטה להפקיר את הפירות שלך, אבל אין זה אומר שחייבת להיות גישה חופשית לכל אדם אל תוך השטח שלך. את יכולה ליידע את הציבור בכך שניתן להגיע לגינה בתיאום איתך, או לקטוף בעצמך כמות קטנה לצריכה ביתית לך ולקרובים וחברים. 
 
הרחבה:
ניתן לחלק את מצוות השמיטה לשני חלקים: שבת הארץ ושביתת האדם ממלאכה: "וּבַשָּׁנָה הַשְּׁבִיעִת שַׁבַּת שַׁבָּתוֹן יִהְיֶה לָאָרֶץ שַׁבָּת לַה' שָׂדְךָ לֹא תִזְרָע וְכַרְמְךָ לֹא תִזְמֹר" (ויקרא כה, ד), והפקרת כל הגידולים: "וְהַשְּׁבִיעִ֞ת תִּשְׁמְטֶ֣נָּה וּנְטַשְׁתָּ֗הּ וְאָֽכְלוּ֙ אֶבְיֹנֵ֣י עַמֶּ֔ךָ" (שמות כג, יא).
כאשר מקיימים את מצוות השמיטה מדאוריתא (בזמן ש"כל יושביה עליה"), ישנה מחלוקת האם השדות נעשים פשוט "הפקר" בעל כרחם של הבעלים מעצם חלות השמיטה עליהם, וזה נקרא "אפקעתא דמלכא"(דעת המבי"ט סימן יא סעיף כא על פי בבא מציעא לט, ע"א), או שצריך הפקרה מפורשת מאת הבעלים (דעת הבית יוסף אבקת רוכל סימן כד). אולם בימינו, שהשמיטה היא דין דרבנן, קיימת המצווה על בעל השדה להפקיר את פירותיו, ואין בפירות דין עצמי של מופקעים (הרב עמיאל, המידות לחקר ההלכה מידה ח, סעיף נד, ומידה יב סעיף מז).
יוצא מכך, שבמצב בו הבעלים גודרים את השדה, ומונעים מאחרים להיכנס אליו, הם מביעים בזה את דעתם שאינם מעוניינים להפקיר, ולמרות שיש בזה מעשה של איסור (רמב"ם שמיטה ויובל פ"ד הכ"ד), פירותיהם אכן אינם מופקרים (מבוא לשבת הארץ פרק יא, ושם בפרק ד הלכה כד, סעיף ד). לכן כדי שאנשים אחרים יוכלו ליהנות מהפירות, הם צריכים לבקש רשות מן הבעלים,  כדי לוודא שהבעלים אכן מפקירים את פירותיהם.
בנוסף לכך, מפני תיקון העולם חכמינו אסרו להיכנס לשדה ללא בקשת רשות מבעליו, מחשש שישתרשו הרגלי עבירה של כניסה לשדות אחרים וגניבת פירותיהם (הראב"ד ור"ש משאנץ למשנת עדויות פ"ה, מ"א). לכן על המבקשים לקחת פירות לבקש רשות כניסה מהבעלים, גם בשנת השמיטה וגם כאשר הבעלים הפקירו את הפירות.
נדייק, שההפקרה חלה על הפירות בלבד, ולא על האדמה, או העצים. מכאן נלמד, כי אין חיוב על בעלי הבית לפרוץ את הגדר (מכילתא דרבי ישמעאל פרשה כג פס' יא אות ריד), ויש באפשרותך להשאיר שער של חצרך נעול מחשש לגרימת נזק לגינה או לגניבת חפצים. בכל מקרה, עלייך לתלות שלט במקום בולט על הגדר, או בכניסה לבית, שכתוב בו כי ישנם בחצר פירות הפקר (צמחי תבלין), וניתן להגיע בזמן מסויים, או בתיאום אתך, על מנת לקטוף מהם (דרך אמונה הלכות שמיטה ויובל פרק ד ס"ק רצז ציון ההלכה, בשם החזון איש).
ועוד, אמנם אסור לך לקטוף את כל היבול בעצמך גם אם במטרה לחלקו, מפני שזה נעשה כמנהג של בעלות, בדרך שנעשה בכל השנים, ויש בכך איסור קצירה או בצירה, שעליו דיברה התורה (רמב"ם שמיטה ויובל פ"ד, ה"א, והכ"ד). אך קטיף עבור חברים או קרובים בכמות של צריכה ביתית מותר, על מנת לחסוך מהם את הטירחה (פניני הלכה שביעית ויובל פרק ג סעיף ג סוף הערה 3 ופרק ד סוף סעיף ח).
הצענו אם כן שני פתרונות מעשיים ופשוטים, שיאפשרו לך לקיים את המצווה,
ברכה והצלחה.### שאלה  
 אז ככה… אני מפחדת ללכת לנסוע לטיולים או מקומות רחוקים… שנה שעברה נסעתי פעם אחת וכשעברתי את זה הייתה לי הקלה , אבל…עכשיו אני נורא מתעצלת ופוחדת.יש לי חרדה לא הרבה זמן, הכוונה שאני שותה כדורים נגד חרדות.  אבל היצר הרע הורס אותי.. ומכניס אותי לסרטים לא ללכת להתגבר על הפחד. וזה הרבה זמן ככה. ואני לפעמים מסתובבת בחוץ או סתם לקניון , אני מקנאה באנשים שהם הולכים ומטיילים ונוסעים למקומות.
זה הורס אותי נורא מבפנים.
ואני מרגישה שאני בקושי חיה ונושמת. למען עצמי
בתודה אני. ### תשובה  
 קודם כל אפתח בזה שעשית את הצעד הנכון לעזור לעצמך! חז"ל לימדונו " דאגה בלב איש – ישיחנה", כלומר, צריך לשתף בחרדות הקיומיות שלנו כבני אדם כדי לנסות ולפתור אותן.
אכן לא קל לחיות במצב של פחד וחרדה, במיוחד כזה המונע ממך לצאת ולהתאוורר.
כצעד ראשון הייתי מבקשת ממך לשבת רגע עם עצמך ולחשוב מי מהאנשים הקרובים לך ביותר יכול/ה ללוות אותך בתהליך שיעזור לך להתגבר על החרדה ולפנות אליהם בגילוי לב. פעמים רבות עוברים משברים בתהליכי התגברות על חרדות וצריך את מי שיעניק תמיכה ועידוד. אל תוותרי על זה, את לא צריכה להתמודד עם זה לבד!
אנו חיים בדור של מודעות גבוהה לבעיות של חרדה ופחד ויש הרבה אנשי מקצוע שמטפלים במצבים האלה. יחד עם מי שבחרת שילווה אותך בתהליך, צריך לפנות לפסיכולוג/ ית באזור מגורייך כדי שיוכל להקשיב לך ולתת לך את המענה המקצועי הטוב ביותר לפתרון הבעיה.
חזקי ואמצי!
שורלה
הרבנית שורלה רוזן, טוענת רבנית מוסמכת, בעלת תואר ראשון בתלמוד וספרות אנגלית אונ׳ בר אילן. מנהלת תכנית מתיבתא ללימודי גמרא מתקדמים במתן, לומדת בתכנית ההלכה במתן ירושלים מלמדת גמרא והלכה.### שאלה  
 . ### תשובה  
  
אחדשה"ט! נשוא השאלה הוא שימוש בקומקום חשמלי בפסח ע"י אשכנזים כאשר המיכל של הקומקום עשוי מזכוכית. השימוש של הקומקום בהמשך השנה כולה היה להרחת מים בלבד וההכשרה היא למען הסר ספק. מאחר והמיכל עשוי מזכוכית האם זה אומר שאין לעשות בו שימוש בפסח ויש לאחסנו?
בברכת חג כשר ושמח!
תשובה:
שלום רב,
גם כאשר משתמשים בקומקום חשמלי להרתחת מים בלבד,  צריך לראות היכן הוא ממוקם במטבח.
אם יש לו מקום קבוע רחוק ואינו נמצא קרוב לכיריים, הרי הוא משמש למים ואין בו חמץ ולכן מעיקר הדין אין צורך להכשירו אלא מספיק לנקותו. כמו כן, הקומקום מחובר לחשמל ויש לחשוש לסכנה.
אולם אם אתה חושש שהקומקום בא במגע עם חמץ למשל שהשפריץ תבשיל או נמרח על הקומקום מבחוץ בעודו ח יש להכשירו. דא עקא, כדי להכשיר קומקום,  יש למלא אותו עד הסוף במים ולהרתיחו כך שבהרתחה נשפכים המים על דפנותיו ועלולים להכנס ישירות לגוף החימום שבבסיס הקומקום. רוב הסיכויים שתהליך זה ישבית את הקומקום.
תוכל לנסות לעשות זאת כך: יש למלא את המים עד המקום המותר ולעשות חימום עצמי לאחר שניקינו את הכלי מאבנית כמו כן, על המיים לגלוש כדי להכשיר גם את פתח הקומקום.
מי שמכשיר ילבש כפפות וברגע שהמים עומדים לגלוש יש לנתק מהחשמל.
בידך הבחירה אם לנסות ולהכשיר את הקומקום או לרכוש חדש.
שורלה רוזן
הרבנית שורלה רוזן, טוענת רבנית מוסמכת, בעלת תואר ראשון בתלמוד וספרות אנגלית אונ׳ בר אילן. מנהלת תכנית מתיבתא ללימודי גמרא מתקדמים במתן, לומדת בתכנית ההלכה במתן ירושלים מלמדת גמרא והלכה.
 
הרחבה
מיחם מים של שבת – מיחם משמש למים ואין בו חמץ ולכן מעיקר הדין אין צורך להכשירו אלא מספיק לנקותו. כמו כן, המיחם מחובר לחשמל ויש לחשוש לסכנה. ולכן: אם לא בא המיחם במגע עם חמץ כגון שעומד בפינה מסודרת ורחוק מאוכל אין צורך להכשירו. אולם אם חוששים אנו שבא במגע עם חמץ ראוי להכשירו. יש למלא את המים עד המקום המותר ולעשות חימום עצמי לאחר שניקינו את הכלי מאבנית כמו כן, יש לפתוח את ברז המים של הדוד כדי שהמים יכשירו אף את דרך יציאת המים. מי שמכשיר ילבש כפפות וברגע שהמים עומדים לגלוש יש לנתק מהחשמל.
אם נוהגים להניח חלה על מכסה של המיחם יש לעשות ליבון קל על המכסה עצמו. הואיל וליבון קל יכול לפגוע במכסה ראוי לקנות מיוחד לפסח.### שאלה  
 . ### תשובה  
  
האם כדאי שהבת שלי (ואני) נשתתף בקריאת המגילה בבית ספר שלה בה הקריאה היא על ידי התלמידות והצוות – או עדיפה הקריאה הקהילתית בבית הכנסת שלנו? האמת היא שאף פעם לא הצטרפתי לקבוצה כזאת של נשים קוראות מגילה, ועם זה, לא חקרתי את הנושא ואני מניחה שזה לא לגמרי אסור, אך אולי לא ראוי.
תשובה:
שלום לך,
שאלתך פותחת בדיון שנכתב עליו רבות בשנים האחרונות – קריאת מגילה לנשים ע"י נשים, אך היא נוגעת בנקודה נוספת – מקומם של בתי הספר בסוגיה זו. אתייחס בקצרה לנקודה הראשונה ובהרחבה לשנייה.
כפי שהנחת בעצמך, אין איסור בקריאת מגילה של נשים לנשים, ואישה יכולה להוציא נשים ידי חובה במצווה זו. יש נשים רבות שבגיבוי הרב הפוסק שלהן מגיעות לקריאה כזו בהתרגשות, שומרות בקפידה על קריאה מדויקת ומשובחת, וחוות בכך ברכה רבה. אולם, יש רבנים שמסתייגים מקריאה כזו, כשהעניין שעומד במרכז הסתייגותם הוא החשיבות שניתנת לקיום של מצות מקרא מגילה ברוב עם, דבר שבא לידי ביטוי בקריאה הקהילתית בבית הכנסת עם גברים ונשים. לפרטי הדיון ההלכתי בנושא זה את מוזמנת לעיין בפסק ההלכה באתר בית הלל כאן. 
מעבר לטיעונים אלו, חשוב לשים לב שהאפשרות לבחור בנוהג שלא נהגת בו בעבר מציפה את המתח בין מסורת לחידוש. כנר לרגלינו עומדת הדביקות המבורכת של נשים במנהג אבות ואימהות, ולאורה מתחדדת השאלה מתי המסורת נפתחת לשינויים שבאים לעולם דרך המציאות המשתנה. הנוהג של קריאת מגילה לנשים ע"י נשים הולך ומתרחב במקומות רבים כך שבדורות הבאים יש סיכוי טוב שהוא יתבסס וירגיש כמסורת, אך ברור שנכון להיום לנשים רבות אין הדבר כן, ועצם הבחירה מעוררת הסתכלויות חדשות יחד עם חששות.
אולם שאלתך מאירה פן נוסף וחשוב – מקומו של המוסד החינוכי של בתך בחג הפורים. יש בקריאה מרכזית בבית הספר שיקולים ערכיים חיוביים נוספים, ששונים מהשיקולים של קריאת מגילה ע"י נשים בקהילה, וחשוב לקחת גם אותם בחשבון. אציין שלושה מהם:
כפי שכתבתי, אחת ההסתייגויות מקריאת מגילה לנשים על ידי נשים היא שקריאה זו אינה רבת משתתפים כמו בבית הכנסת, ולכן אין בה קיום מספק של "ברוב עם הדרת מלך". בקריאת מגילה בבית הספר אין חשש כזה אלא ההפך הוא נכון – הקריאה מתקיימת בקהילה של החברות לספסלי הלימודים, ובכך גדלה העוצמה של פרסום הנס אצל הבנות, שמסתכלות סביב ורואות חברות רבות שכולן באו יחד כדי לחגוג את אמונתן בקב"ה וביכולתו לחולל ניסים, בימים ההם בזמן הזה.
נקודה חינוכית נוספת היא שקריאת מגילה במסגרת בית ספרית מוסיפה חוויה  שמלאה קדושה וכבוד. קריאת מגילה עבור הבנות ע"י הבנות דורשת לקיחת אחריות בעולם המצוות – על השקט וההקשבה, על כבוד המעמד, על הערבות זו לזו במצוות, ערכים שחשובים מאד בחיזוק הזהות הדתית של תלמידות מתבגרות, אך מזדמנים בתדירות נמוכה כשהן לומדות במוסד לבנות בלבד. בשל כך קריאה כזו מהווה עבור בית הספר נדבך עוצמתי בפיתוח הזהות הדתית של תלמידותיו, ובכך תורמת לחינוך לחיי תורה ומצוות שנבנה לאורך כל השנה.
טיעון נוסף בעד השתתפות הבנות בקריאת מגילה בבית הספר נוגע במעטפת סביב קריאת המגילה. ברוב המוסדות, לאחר הקריאה, מתקיימת מסיבה ברוח התורה, והמשך טבעי לחוויה רוחנית מרוממת. כך נוצרת אלטרנטיבה למסיבות אחרות שמוצעות לבנות שאינן מושגחות או מכוונות לחוויה רוחנית חיובית.
בשל שיקולים חינוכיים אלה, נראה לי שקריאת מגילה ע"י בנות בבית ספר היא לא רק מותרת – היא  ראויה ואף רצויה, הבנה שתקבל תוקף ברור בעיני בתך אם תשתתפי בקריאה יחד איתה.
עם זה, גם אחרי דברים אלה, את עדיין ניצבת מול המתח בין מסורת לחידוש. חשוב שההכרעה במתח זה בקשר למצווה זו תבוא ממך מאחר שאת מכירה את בתך, את הקהילה שלך ואת בית הספר טוב מכולם. בכל מקרה, אני ממליצה לפתוח את השיח על שיקולים אלה עם בתך, כיוון שהחלטה שתקבלו יחד תוסיף לחינוכה לעולם של תורה ומצוות.
מטעם תפקידי בחינוך, הובלתי לראשונה שנה שעברה קריאת מגילה של צוות ותלמידות בליל פורים. חששתי שיגיעו מעטות, וסידרתי 70 מקומות אך היינו צריכות לפתוח את בית המדרש להכיל כ-250 הנשים והבנות שבאו. הבנתי באותו ערב כמה צימאון היה בקהילת האולפנה ליצור חלל של כבוד וקדושה בין כותלי בית המדרש. לאחר מכן, ראיתי שהחוויה המרוממת והחיובית לא הייתה רגעית, אלא המשיכה ללוות את הבנות ואת הצוות.
בברכת פורים שמח, המחזק את הרוח והנפש בכל עוצמתו,
הרבנית מרים רייסלר
הרבנית מרים רייסלר עוסקת בהוראת מקצועות קודש במוסדות על יסודיים לבנות למעלה מעשרים וחמש שנה. בחמש השנים האחרונות מרים משמשת מובילה רוחנית באולפנת אמי"ת נגה. היא ייסדה ומלמדת במגמת תלמוד לבנות באולפנה ובארץ, ותכנית קיץ של מדרשת אפיקים, וכותבת תוכניות לימודים בתנ"ך, גמרא, הלכה ומחשבת ישראל במשרד החינוך וברשת אמי"ת.### שאלה  
 ברצוני לשאול, עד כה התחתנו מילדינו רק בנים. ובשעה טובה ביתי התארסה ומתחתנת בקרוב. לכלות שלי אני מתייחסת ממש כבנותיי. כעת בפעם הראשונה יש לי חתן(ואנו מרגישים שיש לנו בן חדש למשפחה) רציתי לשמוע התייחסויות הלכתיות איך אני אמורה להתייחס לחתן של ביתי מבחינה פיזית (חיבוקים וכדומה..). האם ממש כמו אל הבנים שלי או באופן שונה?
 . ### תשובה  
 שלום וברכת מזל טוב לשואלת היקרה,
אשרייך שאת נוהגת בכלותייך כבנותייך ואשרייך שאת חשה ברצון לנהוג כך גם כלפי חתנך הטרי. אין ספק שהדרך הזו ראויה ונכונה מאוד, כדי לקיים קשרים טובים הן שלכם ההורים עם בני המשפחה החדשים שאתם זוכים לקבל למשפחתכם והן עם ילדיכם שנישאים ומרגישים שגם בני הזוג שבחרו רצויים ומקובלים במשפחתם.
עם זאת, צריך לזכור שההלכה מגבילה אותנו במגע של חיבה עם בני המין השני, וההגבלה הזו חלה על כולם, למעט אב ובתו ואם ובנה. יוצאי הדופן היחידים בהקשר הזה, וגם הם נתונים במחלוקת הפוסקים, הם סב ונכדתו, שהרי בני בנים הרי הם כבנים. לכן, גם אם את מרגישה קשר רגשי כמו של קרבה ראשונה כלפי חתנך הטרי, עדיין מבחינה הלכתית אסור שיהיה ביניכם מגע פיזי, גם אם הוא מגע דומה לחיבת אם לבנה ולא למגע של חיבה בהקשרים מיניים. באותה מידה, כמובן שגם לאישך אסור לחבק את כלותיכם. יחד עם זאת, חשוב לזכור שיש דרכים רבות שאינן פיזיות להביע חיבה כלפי הזולת, ומתוך החום ששידרת כבר בשאלתך אני סמוכה ובטוחה שתמצאי את הדרכים הראויות להביע את החיבה לחתנך.
אני מאחלת לכם אהבה ואחווה ושלום ורעות גם בין ילדיכם לבני הזוג שלהם וגם ביניכם לבין הבתים החדשים שילדיכם מקימים.
חני פרנק
הרבנית חני היא בוגרת המכון התלמודי העיוני במתן, יועצת הלכה בוגרת נשמת ועמיתת המכון למנהיגות הלכתית ע"ש סוזי ברנפלד. היא בוגרת האוניברסיטה העברית בירושלים ומסיימת תואר שלישי בחקר הלכה באוניברסיטת אריאל בשומרון. הרבנית חני עוסקת בהוראה, הדרכה, כתיבה וריכוז של תוכן במכון 'ידעיה' ובמסגרות מגוונות נוספות.
הרחבה:
בפרק י"ח בספר ויקרא, בתוך פרשת העריות, נמצאים הפסוקים הבאים:
(ו) אִישׁ אִישׁ אֶל כָּל שְׁאֵר בְּשָׂרוֹ לֹא תִקְרְבוּ לְגַלּוֹת עֶרְוָה אֲנִי ה':
(יט) וְאֶל אִשָּׁה בְּנִדַּת טֻמְאָתָה לֹא תִקְרַב לְגַלּוֹת עֶרְוָתָהּ:
(כ) וְאֶל אֵשֶׁת עֲמִיתְךָ לֹא תִתֵּן שְׁכָבְתְּךָ לְזָרַע לְטָמְאָה בָהּ:
מפסוק כ' מובן שיש איסור להיות ביחסי אישות עם אשת איש. האיסור בפסוק ו' ובפסוק י"ט הוא במחלוקת הפוסקים גדולה, האם דין "לא תקרב" מהתורה שייך רק לגבי יחסי אישות, כפי שסובר הרמב"ן,[1] או שהוא חל גם על קרבה של חיבה שמביאה ליחסי אישות, כפי שסובר הרמב"ם[2] על פי המדרש בספרא.[3] מפסוק ו' לומדים שהאיסור אינו רק על אישה נידה, אלא חל על כל העריות האסורות, ובתוכן גם על איסור אשת איש. גם אם נפסוק לפי הרמב"ן, עדיין מגע של חיבה יהיה אסור מדברי חכמים, כסייג לתורה, וממילא אין לעבור עליו.
ברור שהיחס בין חמות לחתן, הוא יחס של ערווה אסורה. ולכן יהיה אסור לחמות לחבק את חתנה. זאת בשונה מהמגע בבניה הבוגרים, שהרמב"ם והשו"ע התירו אותו, אבל גם בהיתר הזה הם הכניסו סייגים (שולחן ערוך אבן העזר הלכות אישות סימן כא סעיףז):
המחבק או המנשק אחת מהעריות שאין לבו של אדם נוקפו עליהם, כגון אחותו הגדולה ואחות אביו וכיוצא בהם,  אף על פי שאין לו שום הנאה כלל הרי זה מגונה ביותר ודבר איסור הוא ומעשה טפשים, שאין קרובים לערוה כלל, בין גדולה בין קטנה, חוץ מהאב לבתו ומהאם לבנה. כיצד, מותר האב לחבק בתו ולנשקה ולישן עמה בקירוב בשר, וכן האם עם בנה, כל זמן שהם קטנים. הגדילו, ונעשה הבן גדול והבת גדולה עד שיהיו שדים נכונו ושערה צמח (יחזקאל טז, ז), זה ישן בכסותו והיא ישנה בכסותה. ואם היתה הבת בושה לעמוד לפני אביה ערומה, או שנתקדשה, וכן אם האם בושה לעמוד בפני בנה ערומה, ואף על פי שהם קטנים, משהגיע ליכלם מהם, אין ישנים עמהם אלא בכסותן.
לשון השולחן ערוך כאן, שהעתיק את דברי הרמב"ם בהלכות איסורי ביאה פרק כ"א, ברורה, שגם כאשר מדובר באחת מהעריות שלא מעוררות מינית את האדם, מתוך קרבתו המשפחתית אליהן, עדיין אסור יהיה לו לחבק ולנשק אותן, למעט אב לבתו ואם לבנה. וכפי שכתבתי לעיל, יש מי שמתירים כאן גם סב ונכדתו.[4]מכאן פשוט שאם אפילו קרובות מדרגה ראשונה כמו אחיות נאסרו, חמות וחתן על אחת כמה וכמה.
הערות שוליים:
[1]השגות הרמב"ן לספר המצוות מצות לא תעשה שנג:
והנה הרב (הרמב"ם) מצא הברייתא הזו המפורשת ותלה דבריו באילן גדול. אבל כפי העיון בתלמוד אין הדבר כן שיהיה בקריבה שאין בה גלוי ערוה כגון חבוק ונשוק לאו ומלקות… אבל אין זה עיקר מדרש בלאו הזה אלא קרא אסמכתא בעלמא. והרבה מאד כן בסיפראובסיפרי.
ודע כי הקריבה לאשה בכתוב תאמר על הביאה כענין (דבריםכב) ואקרב אליה ולא מצאתי לה בתולים וכתיב (ישעי' ח) ואקרב אל הנביאה ותהר ותלד בן…
[2]רמב"ם הלכות איסורי ביאה פרק כא הלכה א:
כל הבא על ערוה מן העריות דרך איברים או שחבק ונשק דרך תאוה ונהנה בקרוב בשר הרי זה לוקה מן התורה, שנאמר לבלתי עשות מחקות התועבות וגו' ונאמר לא תקרבו לגלות ערוה, כלומר לא תקרבו לדברים המביאין לידי גילוי ערוה.
ספר המצוות לרמב"ם מצות לא תעשה שנג:
והמצוה השנ"ג היא שהזהירנו מקרוב לאחת מכל אלו העריות ואפילו בלא ביאה. כגון חבוק ונשיקה והדומה להם מפעולות הזנות. והוא אמרו יתעלה באזהרה מזה (אח"מיח ו) איש איש אל כל שאר בשרו לא תקרבו לגלות ערוה. כאילו יאמר לא תקרבו מהן קירוב יביא לגלות ערוה. ולשון ספרא [פי"גה"ב (בד"חהט"ו)] לא תקרבו לגלות אין לי אלא שלא יגלה מניין שלא יקרב תלמוד לומר ואל אשה בנדת טומאתה לא תקרב אין לי אלא בנדה בל תקרב ובל תגלה ומניין לכל העריות שהן בבל תקרבו ובל תגלו תלמוד לומר לא תקרבו לגלות. ושם (ה"חובד"חהכ"א) אמרו ונכרתו הנפשות העושות מה תלמוד לומר לפי שנאמר לא תקרבו יכול יהו חייבין כרת על הקריבה ת"ל העושות לא הקרבות. וכבר נכפלה האזהרה באיסור אלו הדמיונות ואמר (שם) לבלתי עשות מחוקות התועבות…
[3]ספרא אחרי מות פרשה ח פרק יג:
(ב) ואל אשה בנידת טומאתה לא תקרב לגלות ערותה,  אין לי אלא שלא יגלה מנין שלא תקרב תלמוד לומר לא תקרב אין לי אלא נידה בל תקרב בל תגלה, מנין לכל העריות בל תקרב וובל תגלו, תלמוד לומר לא תקרבו לגלות, אני ה' אני נאמן לשלם שכר.
[4]ראו פתחי תשובה אבן העזר סימן כא ס"קה:
האב לבתו. עבה"ט (עיין באר היטב) דה"ה (דהוא הדין) בת בתו; ועב"ש ס"ק י"ד (ועיין בית שמואל סעיף קטן י"ד) שהקשה דהא (שהרי) הר"ן כתב בת ותנן (שנינו) בת בתו לא תנן, ובשאר פוסקים לא מצינו ההיתר מפורש מנ"ל (מניין לנו) להקל בבת בתו? וטרח ליישב ע"ש (עיין שם)… ### שאלה  
 האם מותר לי לעשות איפור קבוע? ( פס במקום אייליינר)? אני רגישה לחומר והוא תמיד נוזל לי…תודה רבה!!. ### תשובה  
 שאלתך נוגעת באיסור הקעקע הכתוב בתורה:(ויקרא יט, כח): "וְשֶׂרֶט לָנֶפֶשׁ לֹא תִתְּנוּ בִּבְשַׂרְכֶם וּכְתֹבֶת קַעֲקַע לֹא תִתְּנוּ בָּכֶם אֲנִי ה'", והאם איפור קבוע (הנעשה על ידי החדרת צבע מתחת לעור וכרוך בהוצאת מעט דם) הוא כתובת קעקע האסורה בתורה? 
תשובה בקצרה: (התשובה בהרחבה יחד עם המקורות מובאת בסוף הדברים)
 שורש האיסור בתורה הוא על כתובת קעקע כחלק מעבודה זרה. (טור יורה דעה קפ) על כתובת קעקע כיום, שאינה נעשית לשם עבודה זרה, חל איסור לדעת רבים, משום שנעשית כדי להידמות ל"חוקות הגויים". (אגרות משה יורה דעה ח"ב, נג).
השאלה האם איפור קבוע נכלל באיסור זה?
יש פוסקים שהחמירו בכך, למשל: הרב שמואל ווזנר, כ"סרח קעקוע" – הפעולה דומה – החדרת צבע מתחת לעור. הרב יצחק עראמה רואה בכך קעקוע ממש ואוסר. לעומתם – יש המתירים, למשל: הרב עובדיה יוסף, הרב דוב ליאור, מפני שלאחר זמן,  גם אם שנים, האיפור דוהה ונעלם, ואין בו כתיבת אותיות ואינו לשם עבודה זרה. הרב אשר וייס מתיר במקום שיש צורך – עוגמת נפש בגלל מראה וכדו', מפני שהתהליך של האיפור אינו דומה לגמרי לקעקוע. 
נראה שניתן לסמוך על המתירים, בעיקר אם יש צורך בדבר. 
בברכה,
רחל קרן
הרבנית רחל קרן היא ראש בית המדרש במדרשת עין הנצי"ב. בוגרת תוכניות ההלכה בבית מורשה ובמדרשת עין הנצי"ב וישיבת מעלה גלבוע. בעלת תואר ראשון ושני מהאוניברסיטה העברית ותואר שני מבר-אילן. בוגרת תוכנית מנדל למנהיגות חינוכית.
 
הרחבת התשובה:
כאמור, איסור הקעקע נזכר בתורה בפרשת קדושים (ויקרא יט, כח): "וְשֶׂרֶט לָנֶפֶשׁ לֹא תִתְּנוּ בּבְשַׂרְכֶם וּכְתֹבֶת קַעֲקַע לֹא תִתְּנוּבָּכֶם אֲנִי ה'". אמנם יש המפרשים שמדובר באיסור על פעולה הנעשית בהקשר של אבלות על מת (לנפש = על מת. כך אבן עזרא על הפסוק)  אך בגמרא נלמד איסור הקעקוע כאיסור כללי, ולאו דווקא בהקשר לביטוי אבלות:  
מסכת מכות (כא, ע"א): משנה: הכותב כתובת קעקע, כתב ולא קעקע, קעקע ולא כתב – אינו חייב עד שיכתוב ויקעקע בידו ובכחול ובכל דבר שהוא רושם. ר"ש בן יהודה משום ר' שמעון אומר אינו חייב עד שיכתוב שם את השם שנאמר: "…וכתובת קעקע לא תתנו בכם אני ה'"
הטור (יורה דעה קפ) מבאר שאיסור נובע מ"חוקות הגויים", מנהגם של גויים לקעקע את עורם כחלק מע"ז . בשו"ת אגרות משה (יו"ד ח"ב, נג) טוען הרב פיינשטיין שמאחר שקעקוע הפך לדבר שכיח ומקובל בחברה המערבית, שוב הפכה "כתובת קעקע" לאסורה מטעם זה של "חוקות הגויים", כע"ז. 
יש המסבירים את טעם האיסור– בפגיעה בגוף כפי שנברא, ויש הרואים בקעקוע ביטוי של עבדות, כפי שאכן נעשה בדורות עברו לעבדים, וכלפי עמנו – על ידי הנאצים. 
לגבי גדר האיסור: 
בדיון בגמרא (שם): "אמר ליה רב אחא בריה דרבא לרב אשי: עד דיכתוב 'אני ה" ממש [כלומר: האיסור הוא רק אם כותב בקעקע את שם ה' המפורש על גופו]. אמר ליה: לא כדתני בר קפרא: אינו חייב עד שיכתוב שם עבודת כוכבים, שנאמר 'וכתובת קעקע לא תתנו בכם אני ה" אני ה' ולא אחר. [האיסור דוקא על כתיבת שם כלשהו של ע"ז]."
המחלוקת בגמרא היא מה נלמד מצירוף המילים "אני ה'" לאיסור: מה היא אותה "כתובת קעקע האסורה – האם כתיבת ה' המפורש על גופו, או כתיבת כל שם של ע"ז. 
בהמשך הגמרא משתמע שהעושה קעקע וכוונתו לשם רפואה –מותר, ובלשונם: "מותר לו לאדם שיתן אפר על גבי מכתו … כל מקום שיש שם מכה מכתו מוכיח עליו" [שלא נעשה לשם ע"ז]. (מכות כא, א).
הפוסקים חולקים-  האם יש משמעות לסדר הפעולות – קודם כתיבה ואחר כך החדרה לעור או אין משמעות לסדר?
את אופן הפעולה מפרש רש"י (שם): כותב תחלה על בשרו בסם או בסיקרא ואחר כך מקעקע הבשר במחט או בסכין ונכנס הצבע בין העור לבשר ונראה בו כל הימים. 
תיאור הפעולה ברש"י נראה דומה לפעולה הנעשית לצורך איפור קבוע.
הרמב"ם (הלכות ע"ז יב, יא) משייך את איסור הקעקע לעניין עבודה זרה והתהליך הפוך:  קודם שריטה ואחר כך מילוי בצבע, וזה האיסור מדאוריתא. . ואם לא כתב – פטור, אבל אסור. סדר זה מופיע גם אצל הרא"ש (פסקי הרא"ש. מכות ג, ז). ואם הסדר אינו כך – פטור. לדעת הריטב"א, אשר דן בדברי רש"י (ריב"ן) וברמב"ם אין הבדל בסדר הפעולות, ואין הבדל אם כתב או עשה רישום אחר. 
ומכאן עולה השאלה: האם עצם הפעולה של החדרת צבע באופן קבוע – אסורה, גם אם לצרכי נוי וקוסמטיקה, או האיסור הוא רק כאשר נכתב דבר בכוונת עבודה זרה? האם צריך להיות רשום בה שם ע"ז? ואם לוקה רק כשמדובר בע"ז, האם בסתם – פטור אבל אסור, או שמותר? 
בדברי ר' ירוחם מהראשונים נראה שאין איסור במצב זה:
"אסור לכתוב כתובת קעקע בבשרו, כלומר, לחקוק רושם בבשרו, שכך היה דרך עובדי עבודה זרה ולוקה עליו מן התורה… ומותר לשום אפר מקלה על מכתו, דמכתו מוכחת עליו שאינו עושה לשם עבודה זרה.  כך פשוט (רבינו ירוחם – תולדות אדם וחוה, נתיב יז, חלק ה, דף קנט, טור ב) מדברי רבנו ירוחם אפשר להסיק שאם אין כוונה לע"ז – מותר. 
אולם בשולחן ערוך עולה שאסור (בשולחן ערוך, יורה דעה סימן קפ סעיפים א – ד: )
א: כתובת קעקע היינו ששורט על בשרו וממלא מקום השריטה בחול או דיו או שאר צבעונים הרושמים: ב: עושה כן על בשר חברו אותו שנעשה לו פטור אא"כ סייע בדבר:
ג: מותר ליתן אפר מקלה על מכתו:
ד: הרושם על עבדו שלא יברח פטור (ונראה דלכתחילה מיהא אסור) (דעת עצמו).
מדברי שולחן ערוך עולה שכל כתובת קעקע אסורה. 
בעל "הלבוש" מביא מקרה נוסף כתובת קעקע על עבד שברור שאינה משום עבודה זרה אך אוסר גם אותה מדרבנן. הלבוש מתיר רק ענייני רפואה (לבוש עטרת זהב גדולה על יורה דעה, סימן ק"פ).
ומותר ליתן אפר מקלה על גבי מכתו, דמכתו מוכיח עליו שאינו עושה כן משום חוקותיהם אלא לרפאות המכה…. והרושם על עבדו לעשות בו זה לסימן שלא יברח – פטור, שהרי לא משום חוקת הגוים הוא עושה. מכל מקום לכתחילה אסור לעשות כן מדרבנן אפילו בעבדו.
וכך גם בפתחי תשובה (שם)
מדברי שו"ע ונושאי כליו נראה שניתן להבין שגם האיפור הקבוע – אסור, כי גם בו מחדירים צבע תחת העור כדי לתת צבע סביב העין או על גבי השפתיים וכדומה, כמו שעושים בכתובת קעקע. 
על פניו מעיון במקורות אלו יש בעיה באיפור קבוע. 
(דיון נרחב על פי המקורות הנזכרים לאסור – ר' יצחק עראמה "בארות יצחק". סימן יח. )
הרב אשר וייס (שו"ת מנחת אשר. ח"ב סימן נו) דן האם האיסור חל רק על כתיבת אותיות, או גם בצבע וציור ומכריע שאין הבדל, אולם פוסק שיש מקום להקל מסיבות של צורך גדול – צלקת וכדו', או שנגרמת לה עוגמת נפש או בעיה בחיי הנישואין. השיקול להקל הוא משום שהקעקוע לא נשאר לנצח, משום שאין בו כתיבה ואין בו כוונת ע"ז, ומשום שלרפואה, מותר, וכאן מדובר ברפואת הנפש.
הרב עובדיה יוסף דן באיפור קבוע ומראה מדוע בכל זאת ניתן להקל כאן
הרב עובדיה יוסף ב"טהרת הבית" (חלק ג. דיני חציצה הערה י') פוסק להקל בעניין איפור קבוע מפני כמה ספיקות שיש בעצם האיסור בזה. שהרי דעת כמה ראשונים שלא אסרה תורה אלא כתיבת שם עבודה זרה על גבי העור, שכך הייתה דרכם של עובדי עבודה זרה, לרשום שם עבודה זרה על גבי עורם על ידי קעקוע, כדי להראות דביקותם בעבודה זרה שלהם. (כפי שראינו בדברי ירוחם). ועוד שיש פוסקים שלא אסרה תורה אלא כתיבת אותיות או ציור שלם, מה שאין כן באיפור קבוע שבודאי אינו שם עבודה זרה, וגם אינו אותיות. ואף שלהלכה נראה לאסור אפילו כתובת קעקע שאינה שם עבודת כוכבים ואינה אותיות בכלל, מכל מקום לעניין איפור קבוע יש עוד טעם להקל בזה, מפני שאינו קבוע כל כך, שהרי אחר כמה שנים הולך הרישום ונעלם, מפני שאינו נרשם עמוק בבשר האדם אלא רק תחת שכבת העור הראשונה, ובאופן כזה יש מקום להקל. (כאן יש מקום להעיר שאיפור קבוע נעשה תחת שכבות נוספות של העור ולא רק האפידרמיס – השכבה העליונה ומשום כך הוא נהיה קבוע. אבל לאחר מספר שנים הוא יורד ומשום כך אינו כקעקוע). 
מסכם הרב עובדיה יוסף: נראה לו שאף אשה העושה איפור כזה לצורך נוי ויופי, יש לה על מה שתסמוך ואינה עושה איסור, ואם עושה כן לצורך כיסוי וטשטוש צלקת או להשלים צורת שיער בגבות, יש להקל בזה אף לכתחילה.
מכל הנ"ל עולה שאפשר יהיה לעשות איפור קבוע כאשר יש צורך בדבר – רגשי, או גופני. 
הערה נוספת:  לגבי שאלת החציצה בעת טבילה במקווה: 
כאשר אישה טובלת במקוה, היא צריכה לבדוק את עצמה היטב היטב מכל דבר של חציצה, שהרי אם יהיה עליה דבר החוצץ בינה לבין המים – כי אז הטבילה איננה טובה. 
וכתוב בשולחן ערוך סימן קצ"ח: 
"צריכה שתטבול כל גופה בפעם אחת לפיכך צריך שלא יהיה עליה שום דבר החוצץ…" 
חציצה הינו דבר שאשה מקפידה עליו להסירו, וכן שמכסה חלק ניכר מגופה. אבל כלל גדול בענייני חציצה – כל העשוי לנוי אינו חוצץ. רק דבר שמקפידה להסירו – חוצץ. כך פוסקים הרב מרדכי אליהו ב"דרכי טהרה" והוא מחריג את האיפור הקבוע, גם אם מחזיק כמה שנים, והרב אלישיב קנוהל (איש אשה עמ' 114-115). הרב זכריה בן שלמה ב"אורות הטהרה" מתייחס גם לקעקוע שאף הוא אינו חוצץ, וכן לאיפור קבוע שהוא "קעקוע זמני" אשר בודאי אינו חוצץ – זה דבר שאין בו ממש ואי אפשר להסירו בדרך רגילה. ### שאלה  
 שלום וברכה,
אשמח לעשות סדר במה שקשור לצניעות בתוך המשפחה. כל המשפחה שלי דתיים ב"ה אך הדברים לא מספיק ברורים לי.
האם מותר לאבא שלי לראות אותי בלבוש לא צנוע, ואני צריכה להתלבש לידו כמו ליד כל בן אחר? ומה לגבי אחים (מעל גיל בר מצוה)?
האם מותר לי לגעת באחים שלי שעברו בר מצוה?
תודה רבה. ### תשובה  
 תודה על פנייתך שמעידה על עמדה אכפתית כלפי ההלכה ורצון לדעת, לשמור ולקיים.
ברקע שאלתך עומדת חשיבות הקשר המשפחתי החם והטבעי, לצד ההקפדה על הגדרים ההלכתיים. יש בהלכה את האיזון בין שימור תחושת הקרבה החשובה כל כך בין ביני המשפחה לבין הצבת גבולות לחשיפה ולמגע.
מגמת ההלכה בנושאי צניעות היא לא רק "מניעת הרהור" ואינה ממוקדת רק בבעיית גבולות הביטוי הארוטי בין גברים ונשים. היא מציבה מודל להתייחסות לגוף, גישה כלפי החיים וסדר עדיפויות פנימי. לכן היא רלוונטית גם עם אנשים שהקשר איתם אינו ארוטי כלל ומבוסס על אהבה משפחתית.
בדברי הבאים אתן את ההדרכות ההלכתיות, והרחבה עם מקורות ונימוקים מופיעה בסוף התשובה.
שאלת לגבי כללי לבוש בשהות עם אביך והאחים, ולגבי נגיעה באחים.
לגבי כללי לבוש: ההגדרה של "לבוש לא צנוע" היא חמקמקה. בהלכה ישנו בסיס יסודי של לבוש שיש להקפיד עליו בכל עת שנמצאים עם בני המין השני מלבד אישך – ובכך נכללים אביך והאחים. 
מעבר ללבוש בסיסי זה, יש מקום בהלכה לנורמות הלבוש המקובלות, ולהתנהלות המכבדת את הזולת ומאפשרת להרגיש בנוח. מה שהחברה בה את חיה מגדירה כלבוש צנוע מחייב אותך. לגבי נורמות אלה, יש הבדל בין הקרובים לבין שאר העולם ויש יותר מקום להתגמשות כשאת עם בני המשפחה הקרובה.
לדוגמא, לפי ההלכה חובה להיות עם חולצה (גם בנים וגם בנות) – ועל כך יש להקפיד גם בבית עם אביך ואחיך. אולם, בעוד הנורמה ההלכתית מחוץ לבית היא להיות עם שרוול, ניתן בתוך הבית להיות ללא שרוול, אם בני המשפחה רגילים לכך וחשים בנוח במצב זה. 
בעניין הלבוש אין הבדל בין אב לאחים. 
לגבי נגיעה באחים בוגרים, יש יותר מורכבות בעמדת ההלכה.
ההלכה מגדירה הבדל בין נגיעה "סתמית" לנגיעה "של חיבה". אין כל בעיה בנגיעה סתמית ונייטרלית בין אחים, אולם יש להזהר מהגזמה במגע של חיבה. יחד עם זאת, ההגדרות מהו אותו "מגע של חיבה" אף הן תלויות במידה מסויימת בחברה ובנורמות הקיימות.
בימינו יש שפסקו שחיבוק ונשיקה אסורים בין אחים, יש שפסקו שאין בכך איסור אך אלו התנהגויות לא רצויות, ויש שהתירו חיבוק ונשיקה באופן המקובל בתרבות שאנו חיים בה.
יש לך על מי לסמוך אם תחליטי לנהוג לפי כל אחת מהדעות הנ"ל. כדאי לקחת בחשבון את תחושותיך ותחושות אחייך לגבי האפשרויות השונות: מה רמת המגע שחשובה לך לשמירה על תחושת קירבה ולכידות משפחתית? מה המחיר של צמצום מגע החיבה עם אחייך? האם הם יוכלו להבין את השיח ההלכתי בנושא?
כמו כן, חיי משפחה מזמנים סיטואציות שונות – גם מגע שאנו נמנעים ממנו ביומיום, יכול להיות חשוב וחיוני במצבים חריגים (של שמחה או צער, למשל). העיקרון המנחה הוא שהן המשפחה והן ההלכה הם דברים יקרים, חיים ומשמעותיים לנו, ולא נוותר לא על שמירת ההלכה ולא על השמחה והטבעיות שבקירבה לאחינו.
אשמח להיות בהמשך קשר איתך לגבי פירוט נוסף אם את מרגישה צורך בכך, וכן לגבי מצבים בהם יש יותר צורך בזהירות.
בברכה,
שלומית
 
הרחבה
השאלה לגבי צניעות בתוך המשפחה מביאה אותנו לבחון לעומק את מושג הצניעות – האם המוקד העיקרי שלו הוא בהרחקה והטלת גבולות על מתח בין המינים והתנהגות מינית בחברה (ואז המשפחה הקרובה לא כל כך חלק מהתמונה) או שהמוקד הוא בהצבת מודל התייחסות לגוף ותכונות פנימיות (ואז הרלוונטיות היא בכל מצב). 
האמת היא ששני המוקדים קיימים במינונים שונים בסיטואציות שונות. שאלתך ממוקדת יותר במוקד השני.
נורמות הלבוש ההלכתיות הבסיסיות מציבות בעצם מודל של התייחסות לגוף – הגוף מהווה משכן לצלם הא-לוהים שבנו, ולכן יש לכבדו ולכסותו, גם בהיעדר סיטואציה "ארוטית". ההלכה מעודדת רגישות כלפי עירום ומגע באמצעות הגבלתם; עמדתה היא שעירום ומגע הם משמעותיים ולא טריוויאליים, ומשמעותם נשמרת כשמוצבים עליהם גבולות. האמונה בנוכחות ה' בעולמנו מחייבת התכסות וצניעות. לכן, נורמות הלבוש מוקפדות גם בשהות עם בני המשפחה הקרובה.
ניתן לזהות שתי רמות של לבוש צנוע – "כיסוי ערווה", כלומר חלקי גוף אינטימיים, הוא חיוב מוחלט כשנמצאים עם בני המין השני, ללא תלות בחברה ובנורמות המקובלות (למעט אישך כשאתם מותרים). לעומת זאת, כיסוי חלקי גוף נוספים הוא נורמטיבי, תלוי הקשר ותרבות.
בדיון לגבי מצבים בהם לא ניתן לקרוא קריאת שמע, למשל במסכת ברכות (דף כד עמוד ב), אנו רואות כי ישנן הגבלות על חשיפת הגוף בין כל גבר וכל אשה, ללא הבחנה בין קרובות משפחה לכאלו שאינן.  
מאידך, הגמרא במסכת יומא (דף סט עמוד ב) מתארת בצורה סיפורית את ירידת המתח האירוטי בין קרובי משפחה, ובעצם אומרת שיחסיהם יכולים להיות קרובים יותר ויש פחות צורך במגבלות צניעות ביניהם.
ברמב"ם (הלכות איסורי ביאה כא, ב) מצוין קריטריון חשוב של "נתכוין להנות". כלומר, שאלת הצניעות תלויה בסיטואציה, ומצב בו המתח המיני מופחת הוא תובעני פחות מבחינת צניעות.
קריטריון חשוב נוסף הוא ההרגל. למשל בשו"ע אורח חיים סימן ע"ה ניתן לראות גם בדברי השו"ע וגם בדברי הרמ"א שיש הבדל הלכתי בין חשיפת חלקי גוף שרגילים לחשוף לכאלה שההרגל המקובל הוא לכסותם.
צירוף שני קריטריונים אלה מאפשר להקל בלבוש בתוך המשפחה, כסיטואציה בה המתח המיני הטבעי מופחת ובה רגילים ללבוש פחות נרחב מאשר מחוץ לבית. למשל הרב דב ליאור כתב על אבחנה זו בין הנהוג בחוץ לנהוג בבית: https://www.yeshiva.org.il/ask/85972
קריטריונים אלה מותירים גם מקום לגמישות לפי הנורמות של משפחות שונות. 
לגבי הנגיעה בין אחים בוגרים, ישנה בגמרא דוגמא של אמורא שנשק לאחיותיו (עבודה זרה י"ז, ב) וישנן שם שתי אפשרויות להבין את רמת האינטימיות של מגע זה. מעצם הדיון ניתן להבין שהמגע בין אחים בוגרים עלול להיות בעייתי אם הוא אינטימי מדי, אך מצד שני אינו אסור לחלוטין כמו בין גברים ונשים שאינם אחים. קו זה ניתן לראות בהמשך ברמב"ם, שהכליל את האחיות בקטגוריה של "העריות שאין לבו של אדם נוקפו עליהן", כלומר שקיים איסור על אינטימיות איתן אך אין מרכיב של משיכה מינית. הוא מסביר כי מגע גופני אינטימי הוא "דבר אסור ומעשה טפשים", אך אינו אוסר מגע סתמי, יומיומי וטבעי. 
גם הרמב"ם (איסורי ביאה כ"א הלכה ו') וגם השו"ע (אבן העזר כ"א סעיף ז) מגדירים חיבוק ונשיקה כקרבה הנמצאת בתחום המוגזם, שיש להמנע ממנו בין אחים, אך אין בעיה במגע פחות אינטימי כגון נתינת יד. כפי שכתב למשל שו"ת משנה הלכות (ה, רכה) "אבל נגיעה סתם באחותו לא מצינו איסור גם להרמב"ם… ופוק חזי מאי עמא דבר, נוהגין ליגע באח באחות". כלומר, הנוהג המקובל הוא שאין בעיה בנגיעה יומיומית וטבעית בין אחים, וכך גם הנורמה המקובלת והסבירה.
ניסוח השו"ע העלה בפי מפרשיו את האפשרות שכוונתו אינה לאסור ממש חיבוק ונשיקה בין אחים. התנסחותו היא "המחבק או המנשק אחת מהעריות שאין לבו של אדם נוקפו עליהם, כגון אחותו הגדולה ואחות אביו וכיוצא בהם, אף על פי שאין לו שום הנאה כלל, הרי זה מגונה ביותר ודבר איסור הוא ומעשה טיפשים". 
מצד אחד יש כאן איסור ברור, ומצד שני, אילו האיסור היה ברור ומוחלט, לא היה צורך להוסיף את המילים "מגונה", "מעשה טפשים". לכן, היו שסברו שאין ממש איסור אלא רק המלצה לראות את העניין כאסור. יתרה מזו, היו שכתבו שמי שיודע בוודאות שמשמעות המגע אינה בעייתית עבורו, אין עליו מגבלה כלל. כך למשל כתב הרמב"ן בהשגותיו לספר המצוות לרמב"ם (מצות לא תעשה שנג): "אבל הכל גדר וסייג ומותר בקרובות למי שמוחזק שאינו חשוד לעשות כיעור ונמנע משאר הנשים". והתוספות (שבת יג. ד"ה "ופליגא") גם כתבו כעין זה. 
בקרב פוסקי זמננו רבים  התירו דרגות שונות של נגיעה בין אחים בוגרים. 
למשל, הרב יעקב אריאל הגדיר את פסיקת הרמב"ם כ"המלצה להמנע מחיבוק ונישוק" : https://www.yeshiva.org.il/ask/87940
הרב דב ליאור מציין שכוונת הרמב"ם שזה "מגונה" ולא אסור מעיקר הדין: https://www.yeshiva.org.il/ask/403
כמו כן, לדעת שו"ת בתי כהונה (באוצר הפוסקים סימן כ"א סעיף קטן נ"א), לפי הרמב"ם והטור אין איסור חיבוק ונישוק בקרובים אלא דרך אזהרה.
הרב יהודה הרצל הנקין (שו"ת בני בנים, חלק ד, סימן יג) הוסיף כי יש מקום יותר להקל במצבי ארעי, כלומר בסיטואציות המתרחשות בחיי משפחה ויש בהן יותר צורך במגע בין האחים מאשר בשגרה. באופן דומה, הרב אלישיב (קובץ תשובות, חלק ב, סימן כ) הגם שגישתו מחמירה יותר, התיר לאדם ללחוץ את ידה של אחותו בפגישתם לאחר פרידה ארוכה.### שאלה  
 אני ואישי מגיעים מעדות שונות, ואני לא אוהבת את נוסח התפילות של העדה שלו. ילדינו מגיעים לגיל שכבר נמצאים בתפילה וברור לו שנהיה כולנו בבית הכנסת שלו. אני מאוד מתקשה להתחבר לנוסח שלא גדלתי עליו וזה ממש הורס לי את חוויית התפילה שהייתי מאוד מחוברת אליה ואני מתגעגעת לנוסח שלי. איך קובעים מה הנוסח שמתפללים? והאם יש עצה לקושי הזה?. ### תשובה  
 שאלתך היא שאלה משמחת, יש בה קיבוץ גלויות שהוא נס גדול של דורנו, ויש בה שאיפה לתפילה משמעותית של שני בני הזוג והצבת מודל חינוכי טוב לילדים. עצם העיסוק שלכם בשאלת התפילה והחיפוש אחר בית תפילה מתאים – הוא כבר אמירה חיובית וערכית לילדיכם.
אכן, נשמע מהשאלה שמוקד הקושי הוא חינוכי: לא התפילה שלך היא הנושא, אלא הצורך להחליט היכן יתפללו הילדים.
לאורך השנים המליצו פוסקים שבמשפחות הממזגות עדות שונות יתפללו הילדים דווקא בנוסח של האיש, מתוך החשש ששטף התפילה שלהם יתבלבל מהחשיפה לנוסחי עדות שונות. זהו הנימוק גם בכתבי פוסקים נוספים (הרב מלמד, "תפילה כהלכתה") יחד עם זאת, חשש זה אינו מוכרח – החשיפה לנוסחי תפילה שונים לאו דווקא פוגעת בתפילתם של הילדים, אדרבה – לעיתים היא מעשירה ומפתחת אותה. הרב רבינוביץ כתב כי "כיון שאנו חיים בתקופה של קיבוץ גלויות ויצירת קהילות חדשות, ועדיין לא גובשו מנהגי המקום, ולפיכך ניתן לקבוע מנהגים מחדש" – ולפיכך אין הכרח שבזוג מעדות שונות ייצמדו דווקא למנהג אחד (שו"ת שיח נחום, "האם אשה צריכה לקבל את מנהגי בעלה?").
בפועל, במספר ישיבות ויישובים הונהגו כבר תפילות בנוסחים מגוונים לכלל הציבור (ראי דברי הרב רמי ברכיה והרב אביחי קצין על כך כאן, והרב ישראל רוזן כאן, ועוד. אלו אינם ניסוחים של פסיקה הלכתית, אולם הם מעידים על ברכתה של הנהגה רבנית לשינויים המתרחשים בקהילות), מתוך תפיסה שבימינו החשיפה לנוסחים השונים היא חיובית ומסייעת לתפילה קהילתית ומאחדת.
 בנוסף, הדוגמא האישית שההורים יכולים לתת כשהם מתפללים בדבקות היא חשובה לפיתוח תפילת הילדים, ועל כן יש חשיבות לבחור מקום תפילה שבו זה יתאפשר. 
 
אולם הגמישות והפתרונות הקיימים לא בהכרח יתאימו למשפחה שלך ולכן יש לברר אותה על מול האופק המשפחתי האישי שלך – מה יתאים ומה לא יתאים לילדיכם, לאור היכרותכם עמם. זהו בירור שעליכם לערוך ביניכם לבין עצמכם. מדבריך נשמע שקיים פער בינך לבין אישך בנושא זה. שיח פתוח, כנות ולימוד משותף יכולים לסייע לכם להבין כל אחד את העמדה השנייה ולברר את הרגשות והצרכים השונים שלכם; חשוב לעשות זאת ברגישות ומתוך כבוד למורשת של כל אחד מכם.
לאור הבירור שתעשו, יעמדו בפניכם מספר אפשרויות. להלן חלקן:
להתפצל: להחליט שחלק מהילדים מצטרפים אליך כשאת הולכת לתפילה שאת בוחרת, וחלק הולכים איתו; או לבדוק אפשרות שהוא יילך עם הילדים בחלק מהפעמים ויאפשר לך ללכת לבדך לתפילה הרצויה לך, ובשאר הפעמים תצטרפו את והילדים אליו לתפילה בנוסח אבותיו. בכל אפשרות שתבחרו יש לשים לב שלא נוצרת הפרעה לשאר הציבור.
למצוא מניין מגוון: אפשר למצוא בית כנסת בו הנוסח נקבע על ידי החזן, או שהנוסח משלב קטעים ומנגינות מעדות שונות; כך הילדים יכירו הן את המסורת שלו והן את המסורת שלך.
אפשרות אחרונה היא לקבל על עצמך מספר שנים של תפילה בנוסח שאינו הגירסא דינקותא שלך. אני רוצה ברשותך לייחד מספר מילים לאתגר הייחודי שמציבה אפשרות זו.
רבים חשים שמנגינות התפילה שנטמעו בהם בילדותם הן אלה שפותחות להם את השער הפנימי אל חוויית התפילה והקדושה. הנוסח עליו גדלנו הוא המפתח אל עולם מופנם של תפילה, שאינו מוצג כלפי חוץ בשגרה. 
כשמתפללים בנוסח זר, הדלת הפנימית הזו לא נפתחת. זה הקושי הגדול.
יחד עם זאת, אם נתאר לעצמנו רגע את התפילה כמעין סולם, הניצב ארצה וראשו מגיע השמימה, נכיר בכך שרובד המנגינות המרגשות וזכרונות הילדות הוא רובד נמוך יחסית בסולם. דווקא הריחוק מהמנגינות, מהרובד הבסיסי הזה הפונה אל הרגש – יכול להיות זה שיפתח לך אפיקי תפילה חדשים, ומתוך האתגר תפילתך תתרחב ותתעשר. התפילה יכולה לצאת מחוזקת מתהליך זה.
חזקו ואימצו בבניית ביתכם ובחינוך ילדיכם.
שלומית
 
הרחבה:
השאלה שאת שאלת היא למעשה שאלה פשוטה יותר מבחינה הלכתית, יחסית לשאר השאלות המתעוררות בהקמת בית שמקורותיו במנהגי עדות שונות. כדאי לך לקרוא את תשובתה של הרבנית תמר ביטון העוסקת בהרחבה ובבהירות בנושא זה: https://www.meshivat-nefesh.org.il/questions/#toggle-id-5### שאלה  
 שלום רב,
אני עובדת במקצוע טיפולי ומעוניינת להתחיל לקבל מטופלים (גברים ונשים- אבל כרגע יש מטופלים גברים על הפרק) באופן פרטי בקליניקה משלי.
יש לי שתי אופציות לקליניקה:
א. בתוך הבית שלי (כניסה פרטית, לא בבניין) בחדר פנימי, כאשר הבית ריק (באופן מכוון).
ב. בבניין משרדים- כאשר יש אפשרות להיכנס לכל קומה, אבל הקומה שלי תהיה ריקה בזמן הטיפולים.
אני באופן אישי מעדיפה את החדר שבבית שלי.. ### תשובה  
 הטיפול לא כרוך במגע כלל. וייערך תמיד בשעות הבוקר.
השאלה דחופה מכיוון שיש לי פניות על הפרק ואני צריכה לתת תשובה בימים הקרובים.
תודה רבה ויישר כוח גדול על פועלכן
התשובה:
שלום לך,
תודה על שאלתך.
דיני ייחוד, להבנתי, מחנכים אותנו לחיים שיש בהם רגישות. במבט ראשון נראה שדין זה הוא סייג בפני מציאות בה עלול להתקיים קשר אינטימי בין איש ואשה שאינם נשואים זה לזו.
ואכן, פרטי הדינים מוגדרים לפי בחינת הסבירות לקשר אינטימי בין המתייחדים.
עם זאת, איסור זה עומד בפני עצמו וזאת למרות ההבנה הברורה שגבר ואשה עשויים לעסוק בכל מיני עיסוקים שאין להם כל קשר למתח המיני הקיים בין גברים ונשים, הייחוד הוא קו גבול ברור אותו מציבה ההלכה, שמשמעותו שכאשר מדובר בגבר ואשה שאינם נשואים זה לזו, עצם ההימצאות במרחב אינטימי, ונפרד מהסביבה הכללית היא מצב בעייתי.
(טעם נוסף לאיסור ייחוד הוא הרחקה ממצב בו תתכן לזות שפתיים מצד החברה ביחס למתייחדים)
לאור הנחה זו אני מבקשת לבחון את פרטי שאלתך.
יחוד בין גבר אחד לאשה אחת נחשב לאסור מדאוריתא אם האישה נשואה ואסור מדרבנן במידה והאישה רווקה[1].
יחוד הוא מצב בו גבר ואשה שאינם נשואים נמצאים לבד במקום בו לא סביר שיכנסו אליו אנשים אחרים.
ניתן היה לומר כי מכיוון ומדובר על מפגש בהקשר מקצועי בלבד, הטירדה במלאכה מסיחה את הדעת מאפשרויות של קשר אינטימי. אולם אני סבורה כי במקרה שהצגת לא יהיה נכון להקל כך. הן מפני העובדה כי את אמנם טרודה במלאכה אך המטופל אינו טרוד, והן מפני אופי המפגש הטיפולי שגם כאשר אין בו מגע יש בו משום יצירת קרבה נפשית.
אם את נשואה המצב פשוט יותר בהנחה שאישך בעיר. ההנחה היא שאצל בני זוג נשואים הידיעה שבן הזוג עשוי להגיע מונעת את האפשרות לעברה.[2] (מובן שבקשר זוגי בריא אין צורך בתחושה זו כדי להמנע חלילה מקשר אסור, וזו אפשרות שאינה עולה על הדעת).
במצב זה יש יתרון לעבודה מהבית, אך גם בבניין המשרדים הדבר אפשרי.
אם אינך נשואה המצב מורכב יותר וצריך לייצר מצב בו המרחב יוכל להיות מופרע על ידי אנשים נוספים, זאת ללא הפרעה לטיפול ולמקצועיותו כמובן.
ניתן לתת מפתח של הבית או של חדר הטיפול בבניין לאדם נוסף ולתת לו אישור עקרוני להגיע.
פתרון זה ניתן ליישום בביתך הפרטי או בבניין המשרדים, וכדאי להעדיף את המקום בו הימצאותו לעתים של אדם נוסף תהיה אפשרית וסבירה יותר.
(לדעת חלק מהפוסקים ניתן להשתמש במצלמת אבטחה, במידה וזו קיימת, ולאפשר לאדם נוסף לצפות בה מעת לעת. פתרון זה אינו מתאים לכל סוג טיפול ומקצוע).
אני מאחלת לך הצלחה במקצועך ומקווה שתצליחי להוסיף טוב ולראות ברכה במעשייך.
אם תרצי לשוחח על  פתרונות ספציפיים יותר תוכלי לשוב להיות בקשר דרך האתר .
זיוית
הרבנית זיוית ברלינר היא יועצת הלכה, , וראשת מדרשת רוני- מדרשה בצהלי.
[1]תלמוד בבלי קידושין פ:, סנהדרין כ"א:, מחלוקת הראשונים ועייני רמב"ם הלכות איסורי ביאה פרק כ"ב שכתב שהאיסור מדברי קבלה.### שאלה  
 שלום וברכה,
שאלותיי הן בנושא נדרים.
בהיותי ביסודי נדרתי נדר.. אני לא ממש זוכרת אם זה היה לפני או אחרי בת מצווה וגם את הנוסח המדויק לא. אבל אני חושבת שלא קיימתי אותו השאלה היא  אם צריך להתיר את הנדר הזה בנסיבות העניין.. ### תשובה  
 שאלה נוספת היא מה קורה במקרה ומביך אותי לפרט את הנדר בפורום של שלושה גברים, גם בפורום של גבר אחד. יש מוצא למקרים כאלו?
תשובה:
שלום לך,
ישר כוחך על הרצון לתיקון הדיבור.
לעיתים מתעורר בנו צורך לקחת על עצמנו עשייה שלא התחייבנו בה על ידי הדין. הנדרים נותנים מענה ליצירת המחויבות האישית באותו עניין. לפעמים אנו מנסים להיגמל מהרגל רע, ולפעמים אנו רוצים להוסיף טוב או לבטא רגשות תודה. ניתן לתעל את הכוחות החיוביים האלה גם להתקדמות  פשוטה במידות וביראת שמיים ללא נדר.
ככלל, וכפי שכתבת בעצמך, יש להימנע מלנדור נדרים דווקא בשל הערך הגדול שניתן ליוצא מפינו!!! וכבר כתב שלמה המלך בקהלת "טוב אשר לא תידור משתידור ולא תשלם" (קהלת ד, ה).
הדיבור הוא הכח המייחד את האדם ונצטווינו ליקרו ולשמרו.
לגבי אפשרויות לתיקון-
כתבת כי את מתחרטת על הנדר ולכן נראה כי כבר קיימת את השלב הראשון של התשובה והתיקון המעשי אותו את מבקשת והוא חרטה על העבר.
כעת ניתן להתמקד בקבלה לעתיד- לתת תשומת לב ומשקל לדברים היוצאים מפינו ולהימנע מנדרים. תהליך התרת הנדרים עצמו יסייע לך בעזרת ה' בתיקון זה.
בנוגע לשאלתך על הנדר הראשון:
אמנם יש ספק לגבי גילך (שולחן ערוך יורה דעה רל"ג סעיף א) ואין בשאלה מספיק פרטים על מנת לדעת בוודאות אם הנדר עדיין חל עלייך. מכל מקום במצב ספק יש להתיר.
בנוגע לשאלתך על הנדר השני  ועל המבוכה המלווה את פירוט הנדר.
אף על פי שזמנו של הנדר השני חלף, עדיף להתירו (שולחן ערוך יורה דעה רל"ח כ).
בעת התרת הנדר יש לפרט מה נכלל בנדר. (שולחן ערוך יורה דעה רכ"ח י"ד).
ההתרה, כפי שאנו מבצעים אותה כיום, צריכה להיות בפני שלושה אנשים. כל שלושה אנשים מישראל כשרים להתרת נדרים אך מאחר והם נתפסים כמעין בית דין המתירים הם גברים.
כתבת שעשוי להיות מצב בו מביך אותך לפרט את הנדר בפני פורום של שלושה גברים. אכן, זוהי סיטואציה שעלולה להיות מביכה ולא נעימה. פירוט הנדר נועד למנוע מצבים בהם מתירים נדר שהתרתו עלולה להוות מכשול לנודר/ת. לכן, כתבו הפוסקים שאין הכרח ליידע את כל המתירים בטיב הנדר ודי לפרט את תכנו בפני אחד מהמתירים (שו"ת הרשבא ח"ד ס"ב).
במצב בו גם פירוט בפני אחד מן גורם קושי גדול ניתן להתיר את הנדר על ידי שליח או שליחה. עליך לפרט בפני השליחה והיא תפרט את הנדר בפני אחד מן המתירים (פתחי תשובה "על נדרו"  על שו"ע יו"ד רכח טז).
אני מקווה שהאפשרות לפעול כך מהווה פתרון לקושי שתיארת.
כל טוב והיי ברוכה.
זיוית ברלינר.
מקורות לעיון ולהרחבה:
קהלת פרק ה' פסוק ד'
רש"ר הירש לבראשית פרק כ"ח פסוק כ
משנה מסכת נידה פרק ה משנה ו
משנה מסכת חגיגה פרק י משנה א
תלמוד בבלי מסכת נדרים דף ע"ז
ר"ן על הגמרא בנדרים דף ע"ז עמוד ב
תלמוד בבלי גיטין לה"ה עמוד ב
שולחן ערוך  יורה דעה סימן ר"ג סעיף א
שולחן ערוך יורה דעה רכ"ח י"ד
שו"ת הרשב"א ח"ד סימן ס"ב
באור הגר"א לשולחן ערוך יורה דעה רכ"ח י"ד , אות כ"ה , ד"ה "ומיהו"
שולחן ערוך יורה דעה סימן רל"ג סעיף א
רמב"ם שבועות פרק ו הלכה ד
שולחן ערוך יורה דעה רכ"ח ט"ז
פתחי תשובה ט "על נדרו" על שו"ע יו"ד רכ"ח ט"ז
רשימות שיעורים הרב סולובייצ'יק מסכת נדרים דף עז עמוד א### שאלה  
 שלום,
בני הוא נער אחרי בר מצוה והוא סובל ממיגרנות מדי פעם, שעלולות לבוא לידי ביטוי בהתקפים של כאבי ראש חזקים מאוד, ועד הקאות.
שתיה מועטה לדברי הרופאים היא אחד הגורמים להתקף.
כיצד להורות לו לנהוג בי"ז בתמוז ובצומות 'קטנים' אחרים?. ### תשובה  
 שלום רב,
אני מבינה מדברייך שאת חוששת שצום עלול לגרום לנער להתקף של מגרנה. בשאלתך את מתייחסת לצומות הקלים- צום גדליה עשרה בטבת וי"ז בתמוז.
מכיוון שאנו אחרי תענית י"ז בתמוז ולקראת תשעה באב, שבאם לא נזכה לביאת גואל, אנו חייבים לצום בו, אתייחס בדבריי גם לת"ב וגם לצומות ה"קטנים" ואני מקוה שהדברים יהיו לעזר לך ולבנך.
הרמב"ן כתב שבמקרה של חולה בתשעה באב אין צורך לבדוק האם נשקפת לו סכנה אלא שאם הוא חולה אוכל מיד. בכך שונה דין החולה בתשעה באב מדין החולה ביום הכיפורים. ביום הכיפורים נידרש לשקול האם יש סכנה או ספק סכנה לחולה ומתוך כך להכריע האם יתענה או לא. לגבי תשעה באב כותב הרמב"ן ש"במקום חולי לא גזרו רבנן" ודבריו הובאו להלכה בשולחן ערוך.
אמנם, הרמ"א כותב שנהגו להתענות אם אין צער גדול.
מהתיאור שבשאלה קשה לדעת עד כמה קרוב החשש להתקף בשל הצום, והאם שתיה מרובה לפני הצום ומנוחה במהלכו יכולים לסייע והאם הבן מסוגל לצום ללא שיגרם לו צער גדול ונראה לי שצריך לתת גם לו להעריך את כוחותיו.
לעתים ניתן להתחיל בצום ולהעריך את הכוחות במהלך היום. פתרון זה אינו מתאים לכל מקרה ויש להזהר ממצב בו בשלב בו הוא חש שהצום משפיע עליו לרעה כבר לא ניתן לעצור את ההתקף.
עם זאת אין מנוס מלומר כי כל עוד הוא בגדר בריא הוא חייב לצום ולבטא את צערו על חורבן בית מקדשנו וכדאי הוא בית אלוהינו שנצטער בשבילו אחת בשנה.
בצום י"ז בתמוז, ובשאר הצומות הקטנים הדין שונה.
הגמרא במסכת ראש השנה דנה במעמדם של ג הצומות שנקבעו על החורבן ומכריעה כי בזמן שאין ישראל תחת שלטון שמד אך עדיין אין שלום בעולם (ויתכן שהכוונה שטרם נבנה בית המקדש) קיום היום כיום צום תלוי ברצונם של ישראל. אמנם, כבר נהגו ישראל בימינו לקבוע כי עדיין עלינו לצום בימים אלו ,להתאבל בהם על חורבן המקדש ועל צערם של ישראל ולכן נקבע בשולחן ערוך כי "הכל חייבים להתענות".
השולחן ערוך מוסיף שאין לפרוץ גדר בענין זה ומסביר המגן אברהם כי השימוש בלשון זו "לפרוץ גדר" מדגיש כי מכיוון שהוכרע הדין לנהוג ביום זה איסור אסור לזלזל בו.
עם זאת, מכיוון שצומות אלו תלויים בקבלתם של ישראל, נהגו להקל בהם בכמה דברים. במקור נתקנו התעניות כדין תענית יום הכיפורים שאנו מתענים בה יממה מלאה. בתעניות אלו הצום מתחיל רק בבוקר בדומה לתעניות היחידים שמתענים על עצירת גשמים .כמו כן לא נהגו בהם להתענות בכל חמשת העינויים של יום הכיפורים ובניגוד לתשעה באב ויום הכיפורים נשים מניקות ומעוברות אינן מחויבות להשלים את הצום.
גם בדין חולה המתקשה לצום יש מקום להקל עוד יותר מאשר בתשעה באב וגם מי שיש לו מיחוש מסוים יכול להימנע מן הצום. לכן במקרה של בנך ניתן לומר כי אם הוא חושש שהצום עלול לגרום לו להתקף של מגרנה אינו חייב לצום בצומות הקטנים.
לקראת יום הכיפורים אני ממליצה לברר את הדין שנית לפי המצב של הבן
מאחלת לכם בריאות איתנה כח ושלווה ושנזכה שיהיו לנו צום הרביעי וצום החמישי וצום השביעי וצום העשירי לששון ולשמחה.
זיוית
הרבנית זיוית היא יועצת הלכה וראש שלוחת צהלי משואות יצחק
מקורות לעיון:
זכריה א:
תלמוד בבלי ראש השנה י"ח:
תלמוד בבלי תענית י"א :
בית יוסף או"ח תקנ"ד
שולחן ערוך או"ח תק"ן א
מגן אברהם שם.
שולחן ערוך תקנ"ד סעיף ו ורמ"א שם
ערוך השולחן או"ח תקנ"### שאלה  
 אני סובלת מדלקת בושט שגורמת לעליית מזון זמן מה לאחר שאני אוכלת, לפעמים מדובר במספר דקות ולפעמים במספר שעות.
לא פעם הדבר תוקף אותי באמצע שאני מברכת ברכת המזון, ואני לא לגמרי בטוחה מה עליי לעשות במצב זה – להפסיק לברך? ללכת לירוק באמצע הברכה ולהמשיך? זה מצב לא נעים שמרגיש לי לא מכובד לזמן של ברכת המזון
תודה רבה. ### תשובה  
 שלום וברכה
אני מקווה שאת מרגישה  טוב יותר. אני מעריכה את  שאלתך מאד, מצד אחד את נמצאת בתפילה ורוצה לכבד את מעמד הברכה, ומצד שני את במצב לא נעים שבו את לא מרגישה טוב וצריכה לפלוט את הליחה  העולה בפה כל הסיטואציה לא נעימה מבחינה חברתית.
אין התייחסות ישירה לשאלה שלך בפסיקה, אומנם יש דיונים מקבילים בהלכות תפילה. השו"ע משווה בין דיני תפילה לברכת המזון ופוסק שאסור לדבר בברכת המזון שדינה כתפילה (או"ח קפג ח) ושאסור לעשות מלאכה בברכת המזון (או"ח קצא ג). לכן אנו נקיש מהלכות תפילה להלכות ברכת המזון.
מהעיון בדברים עולה שבמצבך מלכתחילה את צריכה לירוק את הליחה לתוך טישו או מטפחת ולהצניע את המטפחת כנהוג במקומותינו. אם את מתקשה לעשות זאת בפני רבים. אפשר להפסיק את הברכה לגשת למקום קרוב ואח"כ לחזור לשולחן ולהמשיך לברך. הקפידי לא לדבר באמצע כדי שלא יהיה הפסק.
את הפירוט של התשובה את מוזמנת לראות בהרחבה.
כל טוב בריאות שלימה,
בתיה
הרחבה:
בהלכות תפילה יש התייחסות למצב דומה למצב שאת מתארת, מה קורה כאשר אדם צריך לירוק ליחה בתפילה. הגמרא בברכות (דף כד עמוד ב) כתוב "שהרק בתפילתו כאילו רק בפני מלך" מכאן שלהריק את פיו בתפילה הוא גנאי. ברור שסתם אסור לירוק באמצע התפילה. בהמשך הגמרא אומר ר' יהודה "היה עומד בתפילתו ונזדמן לו רוק מבליעו בטליתו ואם טלית נאה הוא מבליעו באפרקסותו" ( אפרקסת הוא בגד שעוטף את הראש). בהמשך הגמרא מסופר על רב אשי שהיה לו רוק בפה וירק לאחריו הוא מסביר לרבינא שהוא אינסטניס (נקי מאד) ולכן לא יכול לנגב בבגדו. (הערה 1)
הראשונים והפוסקים התייחסו לסוגייה זו וקבעו כללים כיצד יש לנהוג במצבים אלו.
הרשב"א פירש שאסור לירוק כשאין אונס אך כשיש מצב כזה מותר לירוק לתוך הבגד. וכך פסק השולחן ערוך: "אסור לו לרוק; ואם א"א לו שלא לרוק, מבליעו בכסותו בענין שלא יהא נראה; ואם הוא אסטניס, (פי' שאינו יכול לראות דבר מאוס), ואינו יכול להבליעו בכסותו, זורקו לאחוריו". (אורח חיים הלכות תפלה סימן צז)
המגן גיבורים  כתב (סימן צז ס"ק ב) שלא רק במקרה של אונס אלא גם כאשר אדם מצטער מותר לירוק, ובמגן אברהם (שו"ע או"ח צ'ז ג) הוסיף שהסיבה שמותר גם לא במצב של אונס אלא רק של צער היא משום שמצטער ויהא טרוד בתפילתו
פסק המשנה ברורה פסק דין זה להלכה ( או"ח סימן צז ס"ק ד).
מכאן אנחנו מבינים שהרוקק מתוך צורך רפואי (או כל אונס אחר שהוא מצטער ממנו) אינו צריך לבולעו או להחזיק אותו בפה ( הערה 2 ).
מרב אשי אנו למדים שרגישותו של האדם משנה את התייחסותו לרוק. יש מי שממבחינה תרבותית שמעדיף לירוק לבגד ויש מי שמעדיף לירוק לאחוריו. נראה לי שבתרבות העכשוית אפשר להסיק שאנו נעדיף להשתמש במפית או מגבון לצורך זה.
נקודה נוספת העולה בפסיקה היא השאלה כיצד שומרים על המעמד המכובד של התפילה למרות היריקה.
השו"ע  בעקבות הגמרא פוסק  שהליחה לא תראה צריך להבליעו בטליתו או באפרקסתו משם מדייק המגן אברהם (שם סעיף ד') שצריך להבליעו בבגד תחתון כדי שלא יראו אותו. הוא תוהה האם מותר לנגב בבגד מיוחד שעשוי לכך למרות שרואים אותו, ויש בזה מיאוס, בגלל שבגד זה עשוי לכך במיוחד. המגן גיבורים (שם) קובע שגם בבגד מיוחד לכך צריך לכורכו שלא יראו את הליחה כך פסק המשנה ברורה (שם ס'ק ה).
נראה שאת יכולה לירוק לתוך מפית שהכנת מראש ולקפל אותה. אולם אם את מרגישה שלא נח לך לפלוט את הליחה למטפחת המיועדת לכך ואת רוצה ללכת למקום אחר כדי לא להיות בפני אנשים במעמד מביך כזה. ניתן לסמוך על המשנה ברורה בהלכות תפילה  (אורח חיים קד ד).
השו"ע או"ח סימן ק'ד מעריך בחובה לא להפסיק בתפילה בדיבור ולהשתדל לא לזוז ממקום התפילה והוא מאפשר להטות את הגוף כדי לזוז ממקום סכנה. על כך כותב המשנה ברורה בשם הפרי מגדים: "טוב יותר לקצר בדאפשר משיטה מן הדרך אבל הפמ"ג כתב יש להתיישב בזה דמשמע דהליכה לצורך התפלה לא הוי הפסק" (סימן ק'ד סעיף ד'). אפשר ללמוד למקרה שלך כמה דברים: 1. את יכולה לקצר את הברכה. אם את נמצאת אחרי ברכת "ויחסרנו" אלו הוספות שאינם עיקר הברכה אלא תחננוים את יכולה להפסיק לברך וללכת לטפל בעצמך (הערה 3).
לסיכום : במצבך מלכתחילה  את צריכה לירוק את הליחה לתוך טישו או מטפחת ולהצניע את המטפחת כנהוג במקומותינו. אם את מתקשה לעשות זאת בפני רבים. אפשר תוך כדי ברכה לפנות  למקום קרוב ואח"כ לחזור לשולחן ולהמשיך לברך.
הערות:
1.תלמוד בבלי מסכת ברכות דף כד עמוד ב
מיתיבי: המשמיע קולו בתפלתו – הרי זה מקטני אמנה. המגביה קולו בתפלתו – הרי זה מנביאי השקר, מגהק ומפהק – הרי זה מגסי הרוח. המתעטש בתפלתו – סימן רע לו, ויש אומרים: ניכר שהוא מכוער. הרק בתפלתו – כאילו רק בפני המלך! – בשלמא מגהק ומפהק לא קשיא: כאן – לאונסו, כאן – לרצונו, אלא מתעטש אמתעטש קשיא! – מתעטש אמתעטש נמי לא קשיא: כאן – מלמעלה, כאן – מלמטה; דאמר רב זירא: הא מילתא אבלעא לי בי רב המנונא, ותקילא לי כי כולי תלמודאי: המתעטש בתפלתו – סימן יפה לו, כשם שעושים לו נחת רוח מלמטה כך עושין לו נחת רוח מלמעלה. אלא רק ארק קשיא! – רק ארק נמי לא קשיא: אפשר כדרב יהודה; דאמר רב יהודה: היה עומד בתפלה ונזדמן לו רוק – מבליעו בטליתו, ואם טלית נאה הוא – מבליעו באפרקסותו. רבינא הוה קאי אחורי דרב אשי, נזדמן לו רוק, פתקיה לאחוריה. אמר ליה: לא סבר לה מר להא דרב יהודה מבליעו באפרקסותו? – אמר ליה: אנא אנינא דעתאי.
2.יש מחלוקת בגמרא לגבי ברכת הנהנים עם אכל ללא ברכה והאוכל עדין בפיו מה צריך לעשות? פוסק  שולחן ערוך (אורח חיים קעב ב) "שכח והכניס אוכלין לתוך פיו בלא ברכה, אם הוא דבר שאינו נמאס אם יפלטנו, יפלטנו ויברך עליו; ואם הוא דבר שנמאס, מסלקו לצד אחר ומברך. גם פה לומדים שאפשר להפליט את האוכל מהפה.  אך לעניננו ברור שהדבר גם מאוס וגם לא ניתן לבולעו  או להשאירו בפה.
ברכת המזון בנויה מארבע  ברכות עיקריות ברכת הזן, ברכת הארץ, ברכת ירושלים וברכת הטוב והמטיב. כל הבקשות אח"כ הן תוספות שלא מעיקר הברכה שאפשר להשמיט אותם אם יש צורך בכך. להרחבה בנושא זה ראי http://www.daat.ac.il/encyclopedia/value.asp?id1=3478### שאלה  
 שלום רב ,
נשמח לקבל את עזרתכן איך לפעול במקרה הנ"ל:
חמתי לפני זמן מה שמרה על הנכדים של הבת שלה במשך כמה ימים ששהתה בחו"ל, ובזמן הזה חמתי עברה תאונת דרכים שדורש לפנות אותה לבה"ח לבדיקות ומעקב לשלול פגיעה  מהבלימה, היא נשארה בבית של הבת שלה והנכדה בת העשרה סעדה אותה. לא אחות של בעלי ולא האמא שלו ולא אף אחד אחר לא סיפרו לנו על המקרה, בעצם הסתירו מבעלי הן את השמירה על הנכדים מאחותו בחו"ל וחמור יותר את תאונת הדרכים שעברה, שכמובן אם היה יודע מיד היה מפנה את אמו לבית החולים ודואג לה. אנחנו גילינו זאת רק אחרי כמה חודשים שמקורב למשפחה סיפר לנו. בעלי מאד פגוע על ההסתרה ועל השקרים. אנחנו חושבים שמכיוון שבעבר הערנו לאחותו מספר פעמים שהאמא שלה לא בקו הבריאות ולכן לנסות כמה שפחות להעזר בה בשמירת הנכדים, היא החליטה להסתיר לגמרי את המקרה. בעלי מאד פגוע מכך, רוצה להתעמת עם הבת בעיקר, כי האמא נשלטת על ידי הבת, אך מצד שני לא רוצים להגיע למצב של ניתוק היחסים. מה דעתכן, איך לפעול במקרה הזה?. ### תשובה  
 שלום וברכה
ממכתבך נשמע שאתם מסורים לחמותך ורוצים בטובתה ובאריכות ימיה. כמו כן ברור שבעלך רוצה לקיים מצוות כיבוד הורים ורוצה להיות שותף.
משאלתך עולים נושאים רבים ומורכבים המשותפים למשפחות רבות. מהו כיבוד הורים? מהי לכידות משפחתית ואיך מגיעים אליה?  איך מגשרים על חילוקי דעות פנים משפחתיים? בתשובתי אנסה לדון בצדדים שונים העולים משאלות אלה. בתפילת הבוקר אנו אומרים את הברייתא המפורסמת "אלו הדברים שאדם אוכל פירותיהם בעולם הזה והקרן קיימת לו לעולם הבא – כיבוד אב ואם ". כולנו רוצים לעשות את הדבר הנכון ולכבד את הורינו בדרך הטובה ביותר.
מסיבה זו חשוב לי להקדים את המאוחר ולהציע לכם לקיים דיון משפחתי שיבדוק את הצרכים המשפחתיים שלכם ואת מערבותכם בחיים של אמכם. יש לשקול אם הייתם רוצים לצרף לפגישה אישיות מקצועית או רוחנית מחוץ למעגל המשפחתי כדי לעזור לכם לנהל את הדיון באופן ענייני המכבד את כל המשתתפים.
ממכתבך עולים כמה נושאים-
חובת כיבוד הורים
זכות ההורה לקבל החלטות
בקשת עזרה מההורים
הסתרה
שלום בית
חובת כיבוד הורים
במסכת קידושין (דף לא-לג)  לומדים על החובה לכבד את ההורים כמו שמכבדים את הקב"ה, כי הוא האב העליון. אין גבול לחובה הרוחנית לכבד את ההורים. הסוגיה מביאה אוסף של סיפורים המדגימים עד כמה  קשה להגיע לרמה הנדרשת בכיבוד ההורים . הסוגיה במקום אף לוקחת את הדברים לאבסורד כאשר היא  מספרת על רבי יוחנן שברך על כך שהוא יתום ולא יכשל במצווה חשובה זו.
בעשרת הדיברות כתוב "כַּבֵּ֥ד אֶת־אָבִ֖יךָ וְאֶת־אִמֶּ֑ךָ לְמַ֙עַן֙ יַאֲרִכ֣וּן יָמֶ֔יךָ עַ֚ל הָאֲדָמָ֔ה אֲשֶׁר־ ה' אֱלֹהֶ֖יךָ נֹתֵ֥ן לָֽךְ" (שמות פרק כ פסוק יב). התורה מצווה כל אחד מאיתנו לכבד את הוריו באופן עצמאי (ללא התיחסות לאחרים במשפחה). גם המשנה מדברת על "חובות הבן על האב" (קידושין כט א) כלומר, הדברים שבן מחוייב לעשות לאביו. מצוות כיבוד אב ואם לא לוקחת בחשבון שיש לאדם אחים ואחיות. המצווה מוטלת על כל אחד ואחת לעשותה כמיטב יכולתו/ה (ראה הרחבה 1). לכן אני ממליצה שכל אחד מהאחים במשפחה יגדיר מה הוא יכול לעשות למען הוריו, ושיאפשר לאחיו להגדיר מה הם עושים בשביל הוריהם. אם כל אחד יתרכז במחויבות שלו ולא בחובותיהם של אחיו ואחיותיו מערכות היחסים יהיו טובות וענייניות יותר.
זכות ההורה לקבל החלטות
אינני יודעת את גילה של חמותך, ומהו מצבה הרפואי והקוגניטיבי. אני מניחה שהיא אחראית למעשיה, עצמאית יחסית, ויודעת לבחור בן טוב לרע.
כתוב בגמרא בקידושין "יש מאכיל לאביו פסיוני וטורדו מן העולם, ויש מטחינו ברייחים ומביאו לחיי העולם הבא " (קידושין דף לא עמוד א). רש"י מסביר (ראי הרחבה 2) שיש מי ששולח את אביו לעבוד בעבודה קשה, כמו טחינה בריחים, ועושה זאת מכוונות טובות ובצורה מכבדת, ולכן הוא  נחשב כמי שמקיים מצוות כיבוד הורים בהידור. ויש מי שמטפל באביו בכפפות של משי ונותן לו כל מחסורו אך נכשל כישלון חרוץ בקיום המצווה מכיוון שלא האיר לו פנים.
נראה לי שבעולם המודרני "הארת הפנים" היא הזכות שאנו נותנים להורינו להחליט מה נכון, ומה טוב עבור עצמם. מתוך עבודה קרובה עם הרבה אנשים זקנים, ואפילו עם חולים, אני יודעת שהדבר החשוב להם ביותר הוא האוטונומיה להחליט מה נכון להם ואיך הם רוצים לחיות את חייהם.  ברור לי שאתם יודעים זאת ומכבדים את דעתה של חמותכם, והכעס המופנה כלפי אחות של בעלך על כך שהיא "מנצלת אותה" נובע מעניין זה. אך, האם עלה בדעתכם שאמכם מחפשת משמעות בחייה, רוצה להיות פעילה, ובוחרת לעזור לבתה עד כמה שהיא יכולה? ייתכן שבאותה מידה היא הייתה שמחה לעזור לכם! רעיון זה מופיע בתלמוד הירושלמי ומצוטט בדברי התוספות על הגמרא שהזכרתי במסכת קידושין (המקור מצוטט בהרחבה 3): ר' ישמעאל לא הרגיש בנוח מכך שאימו רצתה לרחוץ את רגליו ולכן אסר עליה לעשות זאת. האם מצידה נעלבה ואמרה לחכמים שבנה אינו מקיים את מצוות כיבוד הורים. בתשובתם אמרו חכמים לר' ישמעאל שרצונה של האם הוא כבודה. אנו לומדים שהרגשת הכבוד שונה בכל אדם ואדם, ומכאן אם ההורים רוצים משהו, זהו כבודם.
האם מותר לבקש עזרה מההורים?
בתורה יש הסדרה של חובות בסיסיות בתוך המשפחה: אב חייב לפרנס את בנו עד גיל שש (ועל פי תקנות הרבנות הראשית עד גיל 18), יש חובה של אב ללמד בנו תורה, לשאת אישה, וללמדו אומנות  (קידושיו דף ל). התורה לא קובעת כללים משפטיים בעניינים שאינם חובה בסיסית, ולכן אין דיון בשאלה מה מותר לבן או לבת לבקש מהוריהם. ברור שההורה יכול לסרב או יכול להסכים, לכל דבר.  מדובר בהסדרים פנימיים בכל משפחה. כל משפחה שונה מרעותה, ובתוך כל משפחה היחסים בין כל בן להוריו שונים. התורה לא נותנת לנו "מתכון מדויק", אלא כלל בסיסי, והוא שהכל צריך להיות מתוך כיבוד אב ואם.
הסתרה
הסתרה בתוך המשפחה קשורה ל דפוס התנהגות משפחתי ותלויה בהיסטוריה המשפחתית המשותפת ולא פה המקום לדון בה. התורה מקפידה מאוד על לשון הרע ורכילות, והיא  אוסרת לדבר זה על זה מאחורי הגב גם אם הדברים הם דברי אמת. רכילות והסתרה מסכנות מערכות יחסים אף במערכת הקהילתית ובין מדינות, על אחת כמה וכמה בתוך המשפחה. אני שוב מעודדת אתכם למצוא דרך לדבר זה עם זה כדי להגיע לכבוד הדדי.
עיקר הפגיעה בעיניי, היא שלא שיתפו אתכם בתהליכי קבלת ההחלטות והדבר מכאיב לכם ומחליש את המשפחה. בנוסף לכך בזמן שהתרחשה התאונה הייתם יכולים לעזור גם לאימכם וגם לאחיינים שלכם. מצאו דרך להבהיר שאתם אוהבים את כל בני משפחתכם ורוצים להיות חלק בחייהם גם בימים מאתגרים. אם תנקטו בגישה כזו תמוססו את הצורך בהסתרה כי משפחתכם לא תרגיש שיש מה להסתיר.
שלום
אנו נדרשים להיות רודפי שלום כשם שאנו חייבים להיות רודפי צדק. במדרש (במדבר רבה פר' נשא יא' ו') מובאת רשימה ארוכה של סיבות מדוע "גדול השלום", וגובר על ערכים חשובים אחרים. אתמקד בשלש סיבות הקשורות לקשרים משפחתיים:
גדול השלום, שהקב"ה שינה בדבר מפני השלום, שנאמר (בראשית יח): האף אמנם אלד ואני זקנתי.
גדול שלום, ששינה המלאך שדבר עם מנוח, מפני השלום, שלאשה אמר (שופטים יג): הנה נא את עקרה ולא ילדת ולא ספר דבר זה למנוח.
גדול שלום, שהשם שנכתב בקדושה, אמר הקדוש ברוך הוא ימחה על המים, בשביל להטיל שלום בין איש לאשתו."
במקרה הראשון ה' "משנה" את המציאות. שרה אמרה על אברהם שהוא זקן, אבל ה' "שינה" וסיפר לאברהם ששרה אמרה שהיא זקנה כדי לא להכניס מחלוקת למשפחה. במקרה השני  המלאך נמנע מלספר מידע חשוב כדי לא להעיק על הקשר המשפחתי. ובדין אשה סוטה מוחקים את שמו של הקב"ה כדי להתמודד עם הקנאה בין איש לאשתו.
השלום הוא ערך כל כך חשוב שבשבילו לפעמים משנים מהאמת ומהראוי.### שאלה  
 השאלה:
התנור שלי הוא תנור משלב עם וכיריים. ביום שישי, שמתי חזה עוף בתוך התנור מתחת ל"גריל" ולאחר כמה דקות ראיתי שעשן/אדים יוצאים מהתנור, וזה היה נראה שהם יוצאים דרך הכיריים. באותו זמן היה מונח על הכיריים סיר חלבי (לא במהלך בישול, סתם יושב על הכיריים בלי אש מתחת). והאדים "נגעו" בסיר חלבי.
האם יש בעיה בזה?
ובאופן כללי: האם יש השפעה של אדים שלא במקום סגור? למשל: אם אני מוסיפה תבלינים למרק בשרי בזמן הבישול, ואדים עולים מהמרק, זה משפיע על הצנצנת של התבלינים או על כף פרווה?
תודה רבה.
 . ### תשובה  
 שאלת שאלה מצויינת.
האם אדים יכולים להשפיע על קדרה כדי לאסור אותה?
אדים בהלכה מכונים במונח זיעה, השולחן ערוך (יורה דעה סימן צב סעי ח) אוסר זיעה שעוברת ממחבת של בשר לקדרה של חלב ונבלעת בקדרה. אולם לא כל זיעה אוסרת:
רק אדים חמים וישירים אוסרים (רמ"א על דברי השולחן ערוך מבואר שיש איסור רק במחבת מגולה ושהאדים עדין היו ברמת חום של היד סולדת בו).
זיעה שאוסרת היא רק בנוזל ולא במוצק (בפת"ש ס"ק ו' (על פי הפרי מגדים שמצטט את הרמב"ם).
לכן בשאלתך לגבי עוף אין לאסור את הסיר מכמה סיבות: העוף, מוצק, היה בתנור מכוסה. האדים שיצאו מהכירים כבר אינם נחשבים "יד סולדת בו" כיוון שהיה מרחק בין התבשיל לסיר. ולכן אין בעיה עם הסיר.
לגבי שאלתך השניה, אם הכף והתבלינים נמצאים קרוב מאד לסיר והאדים יד סולדת בו: יש לחשוש שהם יהפכו לבשריים, בגלל שהסיר פתוח ואדים חמים עולים ישירות ממנו. לכן, יש להשתמש בכף בשרית ולא לקרב את צנצנת התבלינים קרוב מעל לסיר.
תודה על שאלתך
בתיה קראוס
הרבנית בתיה קראוס היא יועצת הלכה, עו"ס בכירה בתחומי זקנה נכות וקהילה, לומדת ומלמדת הלכה במתן
הרחבות:
שולחן ערוך יורה דעה הלכות בשר בחלב סימן צב סעיף ח
לט] מחבת של חלב שנתנו בכירה תחת קדירה של בשר, הזיעה עולה ונבלע בקדירה,
רמ"א : אם היה חלב במחבת, בעינן ס' בתבשיל שבקדירה נגד החלב שבמחבת. וכל זה מיירי שהמחבת מגולה והזיעה עולה מן המאכל עצמו לקדירה שעליה (ארוך), וגם מיירי שהוא בקרוב כל כך שהיד סולדת בזיעה במקום שנוגע בקדירה. אבל אם אין היד סולדת בזיעה, הכל שרי. ולכן תולין בשר לייבש על קדירות של חלב, ולא חיישינן לזיעה שעולה (פסקי מהרא"י סימן ק"ג). וכן אם המחבת מכוסה, הכל שרי מידי דהוי אשתי קדירות נוגעות זו בזו דאין אוסרין זו את זו בנגיעה, כל שכן בזיעה.
פתחי תשובה יורה דעה סימן צב ס"ק ו### שאלה  
 שלום רב,
אמא שלי מגיעה ממוצא גרמני ושמרה רק שלוש שעות בין בשר לחלב, כשהתחתנה לקחה את המנהג של אבא שלי והתחילה לשמור שש שעות.
אני מרגישה שקשה לי לשמור 6 שעות, אני לא עומדת בזה ושומרת רק 3 שעות. אני מרגישה שזה לא מלכתחילה, אבל רציתי לדעת אם יש מקום להקל.
הערה: אני נשואה, כשהתחתנתי החלטתי לא לקחת את המנהגים של בעלי כיוון שהוא מגיע מרקע אחר לגמרי. ככה שאני ובעלי שומרים על מנהגים אחרים ומכבדים את המרחב אחד של השני.
תודה רבה!
 . ### תשובה  
 שלום רב,
תודה על פנייתך אני מבינה משאלתך שיש לך קושי גדול סביב המתנה ארוכה בין בשר וחלב, את מחויבת להלכה ומנסה למצוא את דרכך ההלכתית.
קיימים  מספר מנהגים בהקשר של המתנה בין בשר לחלב
המנהג הרווח בעדות המזרח ובין יוצאי ספרד לשמור שש שעות, גם חלק מהאשכנזים נוהגים כך. מנהג ארצות גרמניה לשמור שלוש שעות ומנהג הולנד לשמור שעה. וישנם מנהגים נוספים.
השאלה היא האם מותר לשנות את המנהג של בית אביך?
הגמרא במסכת פסחים (דף נ, ב) קובעת שאין לשנות מנהגים ולומדים זאת מהפסוק "שמע בני מוסר אביך ואל תיטוש תורת אמך" (משלי א, ח). בתלמוד הירושלמי (פסחים פרק ד הלכה א)  חולקים על עמדה הזו וקובעים שמותר לעשות התרת נדרים על מנהגים.
הגרי"ש אלישיב בהערותיו על הסוגיה בבבלי פסחים  אומר שלגבי מנהגי אבות לא נחלקו הבבלי והירושלמי, ומוסכם שלא ניתן להתירם. הגרי"ש מציע שני הסברים לכך:
א. המנהגים אינם נדר שאדם נדר בעצמו אלא הם נדר שנדרו אבותיו ולכן התרת נדרים לא תועיל.
ב. יתכן שנדר כזה שעובר מאב לבן התקבל כדבר איסור ולכן אי אפשר לבטלו.
הנוהג המקובל בציבור הוא להחמיר ולא לשנות מנהגים כלל ללא סיבה. אולם בדברי הפוסקים רואים שישנם סיבות שמאפשרות לשנות  אתזמן ההמתנה בגלל מצב של חולי או חולשה (ילקוט יוסף פט, כב – מובא בהרחבה, ועוד פוסקים).
מכאן שאם לאדם יש סיבה רפואית (ויש לברר האם גםיש לו סיבה פסיכולוגית) שמונעת ממנו לשמור את המנהג אבותיו יוכל לעשות התרת נדרים ולשנות את מנהגו. לדוגמא אדם הסובל מהפרעות אכילה שבגינם אינו שם לב לשעה ומרגיש שהוא "פושע" כי אינו שומר מספיק שעות ישאל שאלת רב ואולי יתאפשר לו ולעשות התרת נדרים (ראי הרחבה). כך פוסק הרב יצחק יוסף (בילקוט יוסף כה) כשמתיר לאשכנזי לשנות את מנהגו תמידית עקב מחלה או חולשה על ידי התרת נדרים.
כדי להתיר נדר צריך לכנס "בית דין" של שלשה אנשים שצריכים לבדוק את הסיבה להתרת הנדר, רצוי שאנשים אלו יהיו אנשים שיש להם ידע בהתרת נדרים, אם יש לך רב שאת מתייעצת איתו כדי לבקש ממנו להוביל את התהליך (שו"ע יו"ד רע"ח).
לא ברור משאלתך למה אינך מצליחה להמתין שש שעות בין בשר לחלב. אך נראה שאם יש לך חולשה כל שהיא יש מקום להקל, אם מדובר בשינוי לטווח קצר אין צורך בהתרת נדרים. אולם אם מדובר בשינוי המנהג ממש עליך לעשות התרה.
אם יש לך ספק לגבי הקושי האישי שלך בהמתנה בין בשר לחלב את מוזמנת לפנות אלי שוב כדי שאוכל לתת לך תשובה אישית יותר.
בקשר להערתך על קבלת המנהגים של בעלך ניתן לעיין בתשובה  של הרבנית תמר ביטון בנושא זה כאן.
כל טוב,
בתיה
 
הרחבה:
מקורות נוספים על המתנה בין בשר לחלב
בגמרא (חולין קה א) או מוצאים שלא אכלו בשר וחלב באותו ארוחה. או בגלל שטעם הבשר נשאר ביו השניים
(רש"י במקום )או בגלל שהבשר נשאר בין השנים ואי אפשר להוציא אותו. (הרמב"ם מאכלות אסורות פרק ט).
 
יש כמה דעות לגבי הזמן שצריך להמתין בין בשר לחלב-
הרמב"ם(שם) פסק שצריך לשמור כשש שעות
התו"ס (חולין דף קה א) פוסק שלא צריך  להמתין בין סעודת שחרית לסעודת ערבית אלא כל עוד שסיים לאכול, פינה את השולחן וברך ברכת המזון יהיה מותר לו לאכול גבינה.
הגהות מיימוניות (על הרמב"ם שם) מוסיף שאם נוהגים שלא להמתין צריך לנקות את השניים היטב ורק אז יוכל לאכול גבינה,
השולחן ערוך (יו"ד פ"ט א) קובע שצריך לשמור שש שעות בין בשר וחלב.
הרמ"א פוסק שמעיקר הדין מספיק להדיח ולנקר את השיניים ולברך ברכת המזון. במדינות אשכנז נהגו לשמור שעה אחת ולברך ברכת המזון אך יש מנהג לשמור שש שעות וכך ראוי לעשות לדעת הרמ"א.
הפרי חדש מביא פירוש חדשני כשאומר שלא צריך לשמור בהכרח שש שעות, אלא מספר השעות שנהוגות בין ארוחה לארוחה לדוגמא בחורף יש ארבע שעות בין ארוחת צהרים לארוחת ערב ולכן יש לשמור ארבע שעות. הוא לומד זאת מהגמרא שמציינת שצריך להמתין בין סעודה לסעודה.
המנהג לשמור שלוש שעות יכול לנבוע   א. מהשתלשלות המנהג, של הפסק של שעה, שהפך במרוצת הזמן להיות הפסק של שלש שעות.  ב. הבדל בין ארוחה אחת לשניה היה שלוש שעות.
ברור מכאן שיש אסמכתא לכל הדעות הנהוגות במשפחתך. אך להלכה יש העדפה לשמירת שש שעות.
 
מקורות בנושא שינוי המנהג בהמתנה בין בשר וחלב
פתחי תשובה (בסימן פט סעיף ג) מביא דעת החת"ס שאדם שאינו בריא יכול לשנות מנהגו וכך פסק גם ערוך השולחן (קפ"ט סעיף ז). הם לא הכריחו התרת נדרים. אך מדברי הילקוט יוסף נראה שהדעות הללו מתיחסות רק שיש שינוי זמני במנהג.
 
סעיפי הילקוט יוסף יורה דעה פט כב שהופיעו בתשובה
כב חולה קצת, [אפילו אין בו סכנה] מותר לו לאכול גבינה ומאכלי חלב לאחר שעה אחת מאכילת בשר, ואין צריך להמתין שש שעות. וכן חולה אולקוס שצריך לאכול כל איזה זמן, ואין לו מה לאכול אלא מאכלי חלב, אינו צריך להמתין שש שעות בין בשר לחלב. ואם יכול יחצוץ את שיניו, כדי שלא יהיה בשר בין שיניו. [ילקוט יוסף חלק ח' איסור והיתר כרך ג' עמוד שצח. יביע אומר חלק א' חלק יורה דעה סימן יד אות יג]### שאלה  
 רציתי לשאל , אשתו של בן דודי נפטרה , מתקרבת אזכרה של 11 חודש .. אחותה לא תוכל להיות נוכחת עקב עבודה. אציין שהוריה בחיים .
קיימת בעיה בכך שלא תהיה באזכרה ?
תודה רבה רבה !. ### תשובה  
 התשובה ניתנה על ידי הרבנית ג'ני רוזנפלד, מנהיגה רוחנית באפרת, והרבנית יעל שמעוני ' מנהלת משיבת נפש – נשות תורה עונות כהלכה'.
תודה על שאלתך.
הדאגה הכנה שאת מביעה סביב האזכרה של אשתו של בן-דודך, ונוכחות אחותה באזכרה מרשימה.
יש שתי פנים לשאלה שלך– הפן ההלכתי והפן הרגשי. הם לא תמיד תלויים זה בזה ולא תמיד עולים בקנה אחד.
אתחיל בפן ההלכתי: רוב דיני אבלות הם בגדר המנהג ולא הלכה פסוקה. אמנם "מנהג ישראל – דין הוא"– לכן אין לזלזל במנהג חס וחלילה. אך באותה מידה חשוב להיות מודעים להבדל שבין מנהג לדין דין שהוא מדברי חכמים או מן התורה, במיוחד כאשר שוקלים בין ערכים שונים כמו כאן.
האזכרה שנערכת בתום 11 חודש לפטירה היא מנהג של בני עדות המזרח והיא נוספת על האזכרה שנערכת בתום שנה מן הפטירה.  בכל עדה מקנים חשיבות גדולה יותר לאחת מהן.
הרב יצחק יוסף בספרו ילקוט יוסף כותב שהאזכרה העיקרית היא זו שביום השנה (ילקוט יוסף מ, ג).
אולם בעדות אחרות, למשל בעדה המרוקאית, האזכרה של 11 חודש חשובה יותר מזו שנערכת ביום השנה.
לכן חשוב שתבררי מה נהוג במשפחתך.
אם אתם נוהגים כרב יוסף , אין סיבה ללחץ בהעדר האחות באזכרה הנוכחית. היא תוכל להשתתף בזו החשובה יותר ביום השנה לפטירה.
אם מנהג משפחתכם הוא שאזכרת ה11 חודש היא האזכרה העיקרית הרי שעשוי להיות מתח גדול יותר. אולם לפי דעותיהם של ר' יוסף בן נאיים ור 'שלום משאש , ניתן להקדים את אזכרת אחד עשר החודש, ומתחילת החודש ניתן לקיימה וכך אף נהגו במרוקו.  (מקורות מצורפים בסוף התשובה)
במקביל לבירור המנהג המשפחתי, צריך לברר את המצב הרגשי שנוצר.
פעמים רבות  יש רגשות סוערים סביב אירועים משפחתיים, ובמיוחד כשמנסים לקבץ יחד את כל בני המשפחה, עם הלו"ז השונה של כל אחד, ועם האופי השונה של כל אחד. המתחים הרגשיים מתגברים במיוחד כשהמדובר באירוע עצוב ולא באירוע משמח, ובפרט כפי שנשמע משאלתך כשהנפטרת נפטרה בגיל יחסית צעיר, בעוד הוריה בחיים. במקרה כזה טבעי שכל דיון יעורר רגשות חזקים.
לכן כדאי לעשות מאמץ למצוא תאריך שיתאים לכולם.
לסיכום יש גמישות הלכתית במנהג זה כל עדה לפי דרכה. גם ערך וחשיבות האזכרה משתנה כפי שתארנו.  אם מנהגכם הוא שיום האזכרה של השנה הוא העיקרי עדיף לעשות את המאמץ בקביעת תאריך שמתאים לכולם במועד זה.  אם מנהגכם הוא שאזכרת ה11 חודש היא החשובה עדיין יש אפשרות להקדים ולהתאים את התאריך של האזכרה לכמה שיותר בני משפחה קרובים ולדאוג לכך שהאזכרה תקרב ולא תרחיק.
בכל מקרה אם  אחרי הניסיונות והמאמצים היא איננה יכולה להגיע , זה בסופו של דבר ענין שלה ואת לא יכולה לכפות עליה להגיע.
בברכה שתדעי יותר שמחות בעתיד,
ג'ני רוזנפלד ויעל שמעוני
מקורות להרחבה:
ילקוט יוסף, הלכות אבלות מ ,ג (נמצא בלינק: http://www.yalkut.info/category/הלכות-אבלות/page/3/)
ג יש נוהגים לעשות סעודה בליל תשלום אחד עשר חודש, ובליל תשלום י"ב חודש. ועורכים לימוד לעילוי נשמת הנפטר, וכל אחד יעשה כמנהג בני עדתו, ומכל מקום עיקר האזכרה הוא בסיום י"ב חודש, ומה שעורכים אזכרה בליל הי"א, הוא מנהג בעלמא. ולכן אם התעורר איזה קושי בעריכת סעודה בליל הי"א, אפשר להסתפק בעריכת לימוד וכדו', ויערכו את הסעודה בסיום הי"ב לחודש. וכבר נתבאר שכל הסעודות שעושים לעילוי נשמת הנפטר, הם מנהג שנהגו עם ישראל, אבל אין להם חיוב מעיקר הדין כלל, והעיקר הוא הלימוד והקדיש שאומרים לעילוי נשמת הנפטר. ולכן אין להפריז על המדה בהוצאות כספיות בסעודות גדולות לאורחים רבים.
 
שמש ומגן לרב שלום משאש, או"ח סימן פ"ה סעיף ד'
תמיד באזכרת השנה בחודש האחד עשר לא היו מדקדקין במארוקו שיגמר החודש לגמרי אלא כשנכנס חדש הי"א כל אחד עושה אותה בשבת שירצה. ותמיד עושים האזכרה רק ביום ראשון בערב וסעודה ולמחר ביום שני בבוקר… אזכרה.
נוהג בחכמה לרבי יוסף בן נאיים, עמוד כד ס' לג.### שאלה  
 שלום. ### תשובה  
 אני בזוגיות כבר 3 חודשים בערך, טוב לנו ביחד וכיף. תמיד כיף לנו. הוא תמיד מאוד אופטימי לגבינו .. עוד ממש לפני שיצאנו , בעוד שאני בהתחלה חשבתי שלא ילך כי הוא לא דתי כמוני ואז אחרי שיחה על זה הבנו שיש מצב שכן נצליח לבנות בית ששנינו רוצים. בגלל האהבה
מזה אני פוחדת. טוב לנו יחד
שנינו רוצים בקשר הזה (הוא יותר כי הוא תמיד רצה בנו והוא תמיד האמין שיצליח בינינו והוא בן אדם כזה שתמיד מאמין ומוכן להתחשב והכל ..
הפחד שלי הוא כזה – אנחנו לא באמת מתאימים, אנחנו לא באמת זיווג טוב, אבל בגלל שאנחנו רוצים בקשר הזה, בגלל שאנחנו רוצים שיצליח – אז מצליח לנו וגם יצליח .. אבל מה אם זה לא זה !??! מה אם אנחנו מפספסים את הזיווג הכן אמיתי שלנו?
מה אם ילך לנו רק בגלל שאנחנו רוצים שיצליח?
זה כמו חברות עם מישהי , שאם שתינו נחליט שאנחנו החברות הכי טובות ונפעל עבור זה – אנחנו נהיה. (זה מה שיש לי עם החברה הגי טובה, לפעמים אני מרגישה שאני עובדת על עצמי או שמהו אבל בסךהכל בגלל ההחלטה שלנו להיות החברות הכי טובות אנחנו תמיד מתחשבות ועושות מעבר וזה באמת גורם לנו לאהוב יותר אחת את השניה ואיתה אני הכי פתוחה וכולי ..) אז ככה אני פוחדת שאנחנו עושים בזוגיות שלנו .. כי אם מתעורר ריב אנחנו באים אחד לקראת השני ופותרים את זה כדי שלא יציק. ואנחנו מתחשבים אחד בשניה ומקשיבים גם אם אין כח .. וזה שאנחנו עוברים יחד דברים וחווים חויות ..אני מרגישה איך כל אלו מקרבים בינינו. ואני מפחדת שאנחנו מתקרבים אחד לשניה אבל לא צריכים :/
אגב – אנחנו מאוד משתדלים לשמור נגיעה מוחלטת של – גם בלי להחזיק ידיים או לשם ראש וכאלה. וכמעט כל הזמן אנחנו מצליחים כי לשנינו זה חשוב .. אם זה משנה כאילו.
אז כן , השאלה שלי היא פחות שאלתית אלא מעין שיתוף בפחד הזה שלי , או שאפשר לשאול – האם יכול להיות שגבר ואישה שלא באמת מתאימים יצליחו בגלל שהם רוצים להתאים?
שלא תבינו לא נכון, אני לא רוצה שנצליח גם אם אנחנו לא. אני רוצה שכל אחד מאיתנו יקבל את הטוב ביותר עבורו – את הזיווג הנכון לו, ואני מפחדת זאנחנו לא זיווג נכון אבל בגלל מה שאנחנו עושים אנחנו נרגיש ונחשוב שכן וכך נפסיד את האמת ..
זה הטריד אותי עוד בעבר אבל כל פעם לפני פגישה עשיתי תפילה של לפני פגישה , כזו של "אם אנחנו מתאימים שיצליח ואם לא אז שנםרד בלי עוגמת נפש" וגם זה שהכרנו באתר 7 ברכות למרות שהוא לא דתי .. הוא חיפש מישהי דתיה שתקרב אותו ואני אישה שאוהבת לקרב .. אז בעבר הרגשתי שיש מצב שאלוקים הפגיש בינינו ככה בכוונה וזה מגניב אותי לחשוב על זה כי בלי האתר לא הייתי מזתכלת עליו בחיים וכנראה גם הוא לא עליי כי חיצונית אני לא מה שהוא אהב , אבל עכשיו הכרתי את המלאך שבו והוא אוהב את איך שאני נראית .. אז לא יודעת. זה כן מגניב לחשוב שאלוקים הפגיש בינינו ככה אבל כל הזמן חוזר בי הפחד הזה שציינתי קודם. אני לא ידועת לאיזה תשובה אני מצפה פשוט .. אולי לשמוע מה דעתך ..
תשובה:
התשובה ניתנה על ידי הרבנית ג'ני רוזנפלד במסגרת מיזם "משיבת נפש – רבניות בית הלל"
שלום לך ותודה על שאלתך. קשה לחיות עם הספקות שאת מתארת. קשה גם להשקיע בקשר שבו בכל רגע נתון מתעוררים הספקות שאת מתארת וכך לא מאפשרים לך לתת לקשר כאשר כל רגע את שואלת אם זה באמת זה, ולא נותנת לעצמך באמת לבנות ולתת לזה צ'אנס.
הגמרא אומרת כמה דברים חשובים בהקשר זה.
בתחילת מסכת סוטה (דף ב ע"א) מובאת בשם ר' שמואל בר רב יצחק מסורת של ריש לקיש על פיה הזיווג קשור במעשי האדם. ריש לקיש סבור שאדם טוב וישר ימצא אישה עם תכונות אלו, וכן להפך. ראוי לדייק שאין הוא טוען שלכל אדם ישנו זיווג אחד המיועד לו. אלא, לכל אדם כמה אפשרויות לזיווג, ובלבד שבני הזוג מתאימים מבחינת מעשיהם.
בהמשך אומר רבה בר בר חנה אומר בשם ר' יוחנן "קשין לזווגן כקריעת ים סוף". כלומר, רבי יוחנן אומר שיצירת זיווג טוב דורשת מאמץ עליון. כידוע, ר' יוחנן חולק בדרך כלל על ריש לקיש, אך נראה שכאן דעותיהם שוות בכך שמדעות שניהם משתמע שייתכן שיש כמה זיווגים אפשריים לכל אחד.
רק בסוף הסוגיא אנו מוצאים את שיטת רב יהודה בשם רב האומרת שיש זיווג אחד ויחיד שהקב"ה מחליט עליו עוד לפני שהוולד נוצר, ומכאן מתקבל רעיון "הזיווג המיועד."
הגמרא מנסה ליישב בין השיטות השונות, ולא אכנס לזה כאן. אך גם אם נאמר שהקב"ה מכריז על הזיווג המיועד לכל וולד עוד לפני שנוצר, אין דרך מוחלטת בשבילנו כבני אדם לדעת אם מצאנו אותו. ובנוסף ראינו שמושג הזיווג המיועד איננו מוסכם על הכל. גם אם נאמין בכך שהוא קיים, אין בידינו כלי שבאמצעותו נדע בוודאות שאכן מצאנו אותו.
ספק זה, בדבר הזיווג המיועד, הוא ספק שתצטרכי לחיות איתו בין אם הזוגיות שתיארת תתקדם ותבשיל ובין אם תמצאי מישהו אחר. לכן נראה לי שעדיף לא להקדיש לכך מחשבות רבות. זוהי אחת השאלות שאין עליהן תשובה, וחבל שרעיון זה ימנע ממך לשמוח במה שאפשר ולמצוא בן זוג שאיתו את עשויה לפתח חיים מלאי משמעות. מובן שתצטרכי למצוא בתוכך את השקט הנפשי הנחוץ להגיע להכרעה כזו.
ממה שכתבת יש כמה שאלות שתוכלי לשאול כדי לבחון את עצמך ולבדוק עד כמה הספק סביב נושא הזיווג המיועד לא נותן לך מנוחה: איך את מרגישה באמת סביב הקשר הזה? כתבת שהוא רוצה בזה יותר ממך – אבל האם את רוצה בזה בכלל? כתבת שיש ביניכם פער בנושא הדתי – האם זה מפריע לך?
חשוב גם להפריד בין הרצון שלך לקרב אנשים לדת ובין הרצון שלך למצוא בן-זוג. אני מציעה לך לשוחח על דברים אלו עם חברה טובה או קרובת משפחה שמכירה אותך מקרוב. יכול להיות ששיחה כזו של חשבון נפש תעזור לך להתקדם ולדעת מה נכון לך כרגע.
יש פתגם ידוע: "אין שמחה כהתרת הספקות" – ובזה אני מברכת אותך. שתמצאי את השקט הנפשי הנחוץ לך בזמן הנכון ועם האדם המתאים. ובע"ה שזה יגיע בקלות ובקרוב!### שאלה  
 שלום. ### תשובה  
 אני בזוגיות כבר 3 חודשים בערך, טוב לנו ביחד וכיף. תמיד כיף לנו. הוא תמיד מאוד אופטימי לגבינו .. עוד ממש לפני שיצאנו , בעוד שאני בהתחלה חשבתי שלא ילך כי הוא לא דתי כמוני ואז אחרי שיחה על זה הבנו שיש מצב שכן נצליח לבנות בית ששנינו רוצים. בגלל האהבה
מזה אני פוחדת. טוב לנו יחד
שנינו רוצים בקשר הזה (הוא יותר כי הוא תמיד רצה בנו והוא תמיד האמין שיצליח בינינו והוא בן אדם כזה שתמיד מאמין ומוכן להתחשב והכל ..
הפחד שלי הוא כזה – אנחנו לא באמת מתאימים, אנחנו לא באמת זיווג טוב, אבל בגלל שאנחנו רוצים בקשר הזה, בגלל שאנחנו רוצים שיצליח – אז מצליח לנו וגם יצליח… אבל מה אם זה לא זה!??! מה אם אנחנו מפספסים את הזיווג הכן אמיתי שלנו?
מה אם ילך לנו רק בגלל שאנחנו רוצים שיצליח?
זה כמו חברות עם מישהי, שאם שתינו נחליט שאנחנו החברות הכי טובות ונפעל עבור זה – אנחנו נהיה. (זה מה שיש לי עם החברה הגי טובה, לפעמים אני מרגישה שאני עובדת על עצמי או שמהו אבל בסךהכל בגלל ההחלטה שלנו להיות החברות הכי טובות אנחנו תמיד מתחשבות ועושות מעבר וזה באמת גורם לנו לאהוב יותר אחת את השניה ואיתה אני הכי פתוחה וכולי ..) אז ככה אני פוחדת שאנחנו עושים בזוגיות שלנו .. כי אם מתעורר ריב אנחנו באים אחד לקראת השני ופותרים את זה כדי שלא יציק. ואנחנו מתחשבים אחד בשניה ומקשיבים גם אם אין כח .. וזה שאנחנו עוברים יחד דברים וחווים חויות ..אני מרגישה איך כל אלו מקרבים בינינו. ואני מפחדת שאנחנו מתקרבים אחד לשניה אבל לא צריכים :/
אגב – אנחנו מאוד משתדלים לשמור נגיעה מוחלטת של – גם בלי להחזיק ידיים או לשם ראש וכאלה. וכמעט כל הזמן אנחנו מצליחים כי לשנינו זה חשוב .. אם זה משנה כאילו.
אז כן , השאלה שלי היא פחות שאלתית אלא מעין שיתוף בפחד הזה שלי , או שאפשר לשאול – האם יכול להיות שגבר ואישה שלא באמת מתאימים יצליחו בגלל שהם רוצים להתאים?
שלא תבינו לא נכון, אני לא רוצה שנצליח גם אם אנחנו לא. אני רוצה שכל אחד מאיתנו יקבל את הטוב ביותר עבורו – את הזיווג הנכון לו, ואני מפחדת זאנחנו לא זיווג נכון אבל בגלל מה שאנחנו עושים אנחנו נרגיש ונחשוב שכן וכך נפסיד את האמת ..
זה הטריד אותי עוד בעבר אבל כל פעם לפני פגישה עשיתי תפילה של לפני פגישה , כזו של "אם אנחנו מתאימים שיצליח ואם לא אז שנםרד בלי עוגמת נפש" וגם זה שהכרנו באתר 7 ברכות למרות שהוא לא דתי .. הוא חיפש מישהי דתיה שתקרב אותו ואני אישה שאוהבת לקרב .. אז בעבר הרגשתי שיש מצב שאלוקים הפגיש בינינו ככה בכוונה וזה מגניב אותי לחשוב על זה כי בלי האתר לא הייתי מזתכלת עליו בחיים וכנראה גם הוא לא עליי כי חיצונית אני לא מה שהוא אהב , אבל עכשיו הכרתי את המלאך שבו והוא אוהב את איך שאני נראית .. אז לא יודעת. זה כן מגניב לחשוב שאלוקים הפגיש בינינו ככה אבל כל הזמן חוזר בי הפחד הזה שציינתי קודם. אני לא ידועת לאיזה תשובה אני מצפה פשוט .. אולי לשמוע מה דעתך ..
תשובה:
שלום לך ותודה על שאלתך. קשה לחיות עם הספקות שאת מתארת. קשה גם להשקיע בקשר שבו בכל רגע נתון מתעוררים הספקות שאת מתארת וכך לא מאפשרים לך לתת לקשר כאשר כל רגע את שואלת אם זה באמת זה, ולא נותנת לעצמך באמת לבנות ולתת לזה צ'אנס.
הגמרא אומרת כמה דברים חשובים בהקשר זה.
בתחילת מסכת סוטה (דף ב ע"א) מובאת בשם ר' שמואל בר רב יצחק מסורת של ריש לקיש על פיה הזיווג קשור במעשי האדם. ריש לקיש סבור שאדם טוב וישר ימצא אישה עם תכונות אלו, וכן להפך. ראוי לדייק שאין הוא טוען שלכל אדם ישנו זיווג אחד המיועד לו. אלא, לכל אדם כמה אפשרויות לזיווג, ובלבד שבני הזוג מתאימים מבחינת מעשיהם.
בהמשך אומר רבה בר בר חנה אומר בשם ר' יוחנן "קשין לזווגן כקריעת ים סוף". כלומר, רבי יוחנן אומר שיצירת זיווג טוב דורשת מאמץ עליון. כידוע, ר' יוחנן חולק בדרך כלל על ריש לקיש, אך נראה שכאן דעותיהם שוות בכך שמדעות שניהם משתמע שייתכן שיש כמה זיווגים אפשריים לכל אחד.
רק בסוף הסוגיא אנו מוצאים את שיטת רב יהודה בשם רב האומרת שיש זיווג אחד ויחיד שהקב"ה מחליט עליו עוד לפני שהוולד נוצר, ומכאן מתקבל רעיון "הזיווג המיועד."
הגמרא מנסה ליישב בין השיטות השונות, ולא אכנס לזה כאן. אך גם אם נאמר שהקב"ה מכריז על הזיווג המיועד לכל וולד עוד לפני שנוצר, אין דרך מוחלטת בשבילנו כבני אדם לדעת אם מצאנו אותו. ובנוסף ראינו שמושג הזיווג המיועד איננו מוסכם על הכל. גם אם נאמין בכך שהוא קיים, אין בידינו כלי שבאמצעותו נדע בוודאות שאכן מצאנו אותו.
ספק זה, בדבר הזיווג המיועד, הוא ספק שתצטרכי לחיות איתו בין אם הזוגיות שתיארת תתקדם ותבשיל ובין אם תמצאי מישהו אחר. לכן נראה לי שעדיף לא להקדיש לכך מחשבות רבות. זוהי אחת השאלות שאין עליהן תשובה, וחבל שרעיון זה ימנע ממך לשמוח במה שאפשר ולמצוא בן זוג שאיתו את עשויה לפתח חיים מלאי משמעות. מובן שתצטרכי למצוא בתוכך את השקט הנפשי הנחוץ להגיע להכרעה כזו.
ממה שכתבת יש כמה שאלות שתוכלי לשאול כדי לבחון את עצמך ולבדוק עד כמה הספק סביב נושא הזיווג המיועד לא נותן לך מנוחה: איך את מרגישה באמת סביב הקשר הזה? כתבת שהוא רוצה בזה יותר ממך – אבל האם את רוצה בזה בכלל? כתבת שיש ביניכם פער בנושא הדתי – האם זה מפריע לך?
חשוב גם להפריד בין הרצון שלך לקרב אנשים לדת ובין הרצון שלך למצוא בן-זוג. אני מציעה לך לשוחח על דברים אלו עם חברה טובה או קרובת משפחה שמכירה אותך מקרוב. יכול להיות ששיחה כזו של חשבון נפש תעזור לך להתקדם ולדעת מה נכון לך כרגע.
יש פתגם ידוע: "אין שמחה כהתרת הספקות" – ובזה אני מברכת אותך. שתמצאי את השקט הנפשי הנחוץ לך בזמן הנכון ועם האדם המתאים. ובע"ה שזה יגיע בקלות ובקרוב!### שאלה  
 . ### תשובה  
 תשובה:
תודה לך על שאלתך. אכן פוסקים רבים מתירים שאשה תוציא אחרים (כולל גברים) בנר חנוכה. דבר זה עולה מפשט הגמרא בתוך סוגיית "מאי חנוכה", רצף של דפים במסכת שבת שדנים בנושא חנוכה (שבת דף כג ע"א): "אשה ודאי מדליקה, דאמר רבי יהושע בן לוי: נשים חייבות בנר חנוכה, שאף הן היו באותו הנס." באותה פיסקה ממש, הגמרא אומרת שהדלקת חרש, שוטה וקטן אינה כלום, ובניגוד להם שנשים "ודאי" מדליקות משום שהן חייבות. וברגע שנשים חייבות, הן גם יכולות להוציא אחרים (וכך פוסקים הרמב"ם ושו"ע, וראי עוד בהרחבות).
הגמרא ממשיכה בדין נוסף: רב ששת אומר שגם האכסנאי – האורח, שנמצא מחוץ לביתו הקבוע – חייב בנר חנוכה. ורבי זירא מספר שבהתחלה כשהוא היה מתארח בחנוכה בבית רבו, הוא היה משתתף בהדלקת הנר שם ע"י נתינת כסף עבור ההשתתפות בשמן ופתילות. אבל אחרי שהוא התחתן, הוא כבר לא השתתף כספית במקום שהתארח, בגלל שאשתו הדליקה עבורו בביתו. ומכאן דוגמא ברורה לכך שכשגבר נשוי לא נמצא בביתו בחנוכה, הוא יוצא ידי חובה בהדלקת אשתו. ולדין זה, הסכימו הפוסקים (הובאו בהרחבות). ואף דנו במקרים שהאיש לא נעדר מביתו, אלא רק יחזור הביתה מאוחר, אחרי הזמן האידיאלי להדלקת נר חנוכה. והכריעו שגם שם, עדיף שאשתו תדליק עבורו בזמן, משיחכה עד שהוא חוזר לביתו מאוחר.
יש הבדל בין אשכנזים וספרדים בנר חנוכה: בעוד אשכנזים נוהגים בריבוי חנוכיות (של כל מי שרוצה להדליק), אצל ספרדים רק בעל הבית מדליק עבור כולם (ע"פ שו"ע או"ח תרעא:ב ורמ"א שם, נמצא בהרחבות).
אלא שיש גם פוסקים אשכנזיים שכתבו שאשה נשואה לא תדליק ותצא ידי חובה בהדלקת בעלה –החתם סופר (על מסכת שבת דף כא ע"ב) מסביר שבדורות הקדמונים נהגו להדליק בחוץ, ובגלל לא היה מכובד לנשים לצאת החוצה, הן לא הדליקו. ואפי' בזמנו שהיו מדליקים בפנים ולא בחוץ, המנהג הקדום של נשים לא להדליק נשאר במקומו. גם המשנה ברורה כותב שנשים לא מדליקות אך מסיבה אחרת – "אשתו כגופו" (תרעא:ט), שמסביר למה אשה נשואה יוצאת אוטומטית בהדלקת בעלה. אך שניהם מודים בעיקר הדין שאשה מוציאה את בעלה (או גברים אחרים) ידי חובה בהדלקת נר חנוכה (ראי בהרחבות).
יש מאמר על בסיס תורתו של הרב אהרון ליכטנשטיין (מובא קישור בהרחבות), בו הוא אומר שנשים בביתו נהגו להדליק נר חנוכה, וכךגם בביתו של הרב סולובייצ'יק זצ"ל, שהיה חותנו. כאן הכוונה שגם האישה וגם האיש ידליקו, כל אחד בחנוכיה שלו (ושהשני יתכווין לא לצאת ידי חובה בברכת הראשון מבני הזוג).
לסיכום :עולה מהמקורות (גם מחז"ל וגם מרבני זמננו) שיש כמה דרכים שבהם את יכולה להדליק כאשה אשכנזיה: גם את וגם בעלך תוכלו להדליק כל אחד בחנוכיה שלו, או שאת יכולה להדליק נרות חנוכה ובכך להוציא את בן-זוגך וילדייך. בביתי, אני ואישי נוהגים להתחלף – יום אחד אני מדליקה, ויום אחד הוא מדליק, כדי שהילדים יראו שזה מצוה עבור כולם.
אני מאחלת לך בהצלחה בבחירת האופציה הכי מתאימה למשפחה שלך. בברכת חנוכה שמח ומלא אור,
ג'ני רוזנפלד
הרבנית ג'ני רוזנפלד מנהיגה רוחנית באפרת ומנהלת שם את בית הדין לממונות.
הרחבות:
את דברי ר' יהושע בן לוי בגמרא, שנשים חייבות בנר חנוכה, מביאים פוסקים רבים, וביניהם הרמב"ם (מסתימת לשונו בהל' מגילה וחנוכה ד:ט, וראי שם הגהות מיימוניות אות י), טור (סימן תרעה) ושלחן ערוך (תרעה:ג,):
רמב"ם הלכות מגילה וחנוכה פרק ד הלכה ט
נר חנוכה שהדליקו חרש שוטה וקטן או גוי לא עשה כלום עד שידליקנו מי שהוא חייב בהדלקה…
הגהות מיימוניות הלכות מגילה וחנוכה פרק ד הלכה ט אות י
אשה ודאי מדלקת דאמר ריב"ל נשים חייבות בנר חנוכה וכו', ע"כ:
טור אורח חיים הלכות חנוכה סימן תרעה
ולא ידליקנה חרש שוטה וקטןאבל אשה מדלקת שאף היא היתה בנס וחייבת בה:
שולחן ערוך אורח חיים הלכות חנוכה סימן תרעה סעיף ג
אשה מדלקת נר חנוכה, שאף היא חייבת בה.
—
באופן כללי בהלכה, אם אשה מחויבת במצוה, היא גם מוציאה אחרים ידי חובתם במצוה. אכן, הרבה פוסקים כותבים במפורש שאשה מוציאה איש וכל בני הבית בנר חנוכה (ראי מגן אברהם או"ח תרעה:ד, ט"ז או"ח תרעה:ד שמביא גם את האגודה, ב"ח או"ח תרע"ה שמביא גם את הסמ"ג, פרי מגדים או"ח אשל אברהם תרעה:ד, פרי מגדים או"ח משבצות זהב תרעה:ד, ביאור הלכה סימן תרעה סעיף ג ד"ה אשה מדלקת, מחצית השקל או"ח תרעה:ד, מור וקציעה סימן תרעה).
לא אעסוק כאן בנושא של "אף הן היו באותו הנס" – שזו הסבר שמביא הגמרא גם בהקשר של ד' כוסות ומקרא מגילה בכדי לחייב נשים במצוות עשה שהזמן גרמא (שהן בדרך כלל פטורות מהם). אמנם במקרא מגילה יש דיון על רמת החיוב שמחייב ההיגיון של "אף הן היו באותו הנס" הדבר לא נראה רלוונטי לעניין נר חנוכה (ראי בהרחבות במאמר ע"פ הרב לכטנשטיין זצ"ל שעוסק גם בשאלה זו; וגם בתוספות והראבי"ה לגבי רמת החיוב במגילה):
מאמר על פי שיטת הרב ליכטנשטיין זצ"ל, שעוסק בהרחבה בחיוב נשים בנר חנוכה: https://etzion.org.il/he/%D7%97%D7%99%D7%95%D7%91-%D7%A0%D7%A9%D7%99%D7%9D-%D7%91%D7%A0%D7%A8-%D7%97%D7%A0%D7%95%D7%9B%D7%94
תוספות מסכת מגילה דף ד עמוד א
נשים חייבות במקרא מגילה – מכאן משמע שהנשים מוציאות את אחרים ידי חובתן מדלא קאמר לשמוע מקרא מגילה והכי נמי משמע בערכין (דף ב: ושם) דקאמר הכל כשרים לקרא את המגילה ומסיק הכל כשרים לאתויי מאי ומשני לאתויי נשים משמע להוציא אפילו אנשים וקשה דהא בתוספתא תני בהדיא דטומטום אין מוציא לא את מינו ולא שאין מינו ואנדרוגינוס מוציא את מינו ואין מוציא את שאין מינו ופשיטא דלא עדיפא אשה מאנדרוגינוס וכן פסקו הה"ג דאשה מוציאה מינה אבל לא אנשים וי"ל דסלקא דעתך דלא יועיל קריאתן אפילו להוציא הנשים קמ"ל דחייבין דהכל חייבין בשמיעה עבדים נשים וקטנים.
ראבי"ה חלק ב – מסכת מגילה סימן תקסט
ונראה לי דהא דתנן הכל כשרים לקרות את המגילה חוץ מחרש שוטה וקטן הכי פירושו כל האנשים כשירים לקרות חוץ מהני, אבל נשים נמי אינן כשירות לקרות ולהוציא אנשים. וכן פסק בהלכות גדולות, והכי תניא בתוספתא דמגילה נשים ועבדים פטורין מלקרות המגילה, ומהשתא הוו להו שאינן מחויבין בדבר <ואין מוציאין אחרים ידי חובתן>. והא דאמר רבי יהושע בן לוי נשים חייבות במקרא מגילה פירושו לשמוע מקרא מגילה, ובהלכות גדולות גרס במשמע מגילה. ואמרינן בפרק שני דמגילה והלועז ששמע אשורית יצא והא לא ידעי מאי קאמרי, ומשני מידי דהוי אנשים ועמי הארץ, ומיהו יש לדחות דאי הוו ידעי הוו קרי. והא דאמרינן בשבת <בבמה מדליקין> אשה וודאי מדלקת דאמר רבי יהושע בן לוי נשים חייבות בנר חנוכה בדקתי בהלכות גדולות ולא פירש בה מידי, ולא ידענא בה אי בחדא [מ]חיתא איכא לפרושי אי לא, וכן נשים חייבות בארבע כוסות. ומיהו לעצמן דבר פשוט דמצו למיקרי דמצו להדליק… ונראה לי דנשים מברכות על משמע מגילה ואפילו אי קרו לה לעצמן:
תלמוד בבלי מסכת שבת דף כג עמוד א
אמר רב ששת: אכסנאי חייב בנר חנוכה. אמר רבי זירא: מריש כי הוינא בי רב משתתפנא בפריטי בהדי אושפיזא. בתר דנסיבי איתתא אמינא: השתא ודאי לא צריכנא, דקא מדליקי עלי בגו ביתאי.
שולחן ערוך אורח חיים הלכות חנוכה סימן תרעא סעיף ב
כמה נרות מדליק; בלילה הראשון מדליק אחד, מכאן ואילך מוסיף והולך אחד בכל לילה עד שבליל האחרון יהיו שמונה, ואפילו אם רבים בני הבית לא ידליקו יותר.
הגה: וי"א דכל אחד מבני הבית ידליק (הרמב"ם), וכן המנהג פשוט; ויזהרו ליתן כל אחד ואחד נרותיו במקום מיוחד, כדי שיהא היכר כמה נרות מדליקין (מהר"א מפראג).
חתם סופר מסכת שבת דף כא עמוד ב
והמהדרין ראיתי מי שנתקשה מ"ט לא נהיגי נשי דידן להיות מן המהדרי' והיכא דליכא זכר והיא מדלקת היא מוספת והולכת והרי היא ממהדרי' מן המהדרי' ומ"ט לא תהי' מהמהדרים ונלפע"ד בתחלה כשתקנו נר איש וביתו על פתח ביתו מבחוץ ונמצאו בישראל מהדרין שיצאו לחוץ והדליקו בעצמם נוסף על הדלקת של בעל הבית אז לא נמצא שום אשה שתהי' מהמהדרים כי אין כבודה לצאת בחוץ בר"ה לעתותי ערב ולהדליק בין האנשים נהי אם אין האיש בביתו ועלי' מוטל מצות הדלקה על כרחה תצא לחוץ להדליק מ"מ אם יש כאן זכר המדליק אין מן החסידות שתחמיר על עצמה בזה ותביא עצמה לידי חשדא והשתא אף על גב שכולם מדליקין בפנים מ"מ מנהג הראשון לא זז ממקומו כנ"ל נכון בעזה"י:
משנה ברורה סימן תרעה ס"ק ט
אשה מדלקת – פי' בעד כל בני ביתה. ואפילו איש יכול לעשות אותה שליח להוציאו אם עומדין בשעה שמדלקת ושומעין הברכה ובדיעבד אם לא ענו אמן על הברכה ג"כ יצאו וכן איש מברך לאשה ויוצאת ידי חובתה אם עומדת שם ושומעת הברכה לא בע"א ועיין בתשובת עולת שמואל סימן ק"ה דלדידן שמדליקין כ"א בפ"ע מ"מ אשה אינה צריכה להדליק דהויין רק טפילות לאנשים ואם רוצים להדליק מברכות דהוי כשאר מ"ע שהזמן גרמא דיכולות לברך וכשאין האיש בבית תדליק האשה דהוי בת חיובא ובברכה ולא ידליק קטן וכדלקמיה. כתב רש"ל בתשובה סימן ע"ז סומא אם הוא בבית שאחרים דולקין ויכול להשתתף בפריטי עמהם ויברכו עליו זה עדיף וכן אם יש לו אשה אשתו מדלקת עליו ואם הוא בבית מיוחד ואין לו אשה ידליק בעצמו ע"י סיוע של אחר ועיין בשע"ת דלא יברך וכ"ש שאינו יכול להוציא אחרים:
ההיגיון של "אשתו כגופו" נמצא גם בפוסקים יותר קדומים – באליה רבה ובמהרש"ל, וראי מחצית השקל או"ח תרעה:ד שמביא אותם:
מחצית השקל אורח חיים סימן תרעה ס"ק ד### שאלה  
 עברתי תאונת דרכים מסוכנת מאד, ב"ה התרחש לי נס ויצאתי כמעט ללא פגע. התאונה קרתה בצומת בה אני עוברת כמעט כל יום. אני רוצה לברך "שעשה לי נס במקום הזה" (בנוסף לברכת הגומל שכבר ברכתי), אבל מכיוון שאני עוברת שם כמעט בכל יום אינני יודעת איך לנהוג – לברך פעם אחת? לברך רק אחרי תקופה? לברך בכל פעם שאני עוברת לא נראה לי…
תודה!. ### תשובה  
 תודה על שאלתך – ב"ה שניצלת מתאונת הדרכים כמעט ללא פגע – אני מקווה שהחלמת לגמרי ומרגישה בטוב!
לגבי עצם אמירת הברכה קיימת מחלוקת– האם ניתן רק לברך על הצלה שחרג מדרך הטבע, או האם ניתן לברך גם על כל מצב בו יש הרגשה של הצלה דרך נס. כל עוד הרגשת באמת שהיה כאן נס, יש על מי לסמוך שניתן לברך. אם תרצי להתייעץ על עצם החיוב שלך לברך – את מוזמנת לחזור אלינו. (ראי בהרחבות, ושם גם במשנה ברורה לגבי דרכים נוספות להודות לקב"ה על זה שניצלת).
האינסטינקט שלך לגבי ברכת "שעשה לי נס במקום הזה" צודק: זו לא ברכה שאנחנו אמורים להגיד בכל יום. ר' יוסף קארו פוסק בשלחן ערוך שאומרים ברכה זו רק אחרי שעברו לפחות שלושים יום בהם לא ראית את המקום הזה (או"ח ריח:ג). לכן במקרה שלך תוכלי לברך לעיתים נדירות– פעם אחת מיד אחרי הנס שזה עכשיו – ולהבא, רק כאשר עברה תקופה ארוכה (לפחות 30 יום) שלא עברת בצומת בה התרחשה התאונה.
מבחינה טכנית אני ממליצה שתעצרי במקום קרוב אבל בטוח, ותצאי מהרכב בכדי להגיע כמה שיותר קרוב למקום המדויק שבו התרחש הנס, ושם לברך.
בברכת רוגע ושלווה בחייך, ושתרגישי את יד ה' גם ביומיום,
ג'ני רוזנפלד
הרבנית ג'ני רוזנפלד מנהיגה רוחנית באפרת ומנהלת שם את בית הדין לממונות
הרחבות:
תלמוד בבלי מסכת ברכות דף נד עמוד א
/משנה/. הרואה מקום שנעשו בו נסים לישראל, אומר: ברוך שעשה נסים לאבותינו במקום הזה…
גמרא. מנא הני מילי? אמר רבי יוחנן, דאמר קרא: ויאמר יתרו ברוך ה' אשר הציל וגו'. אניסא דרבים מברכינן, אניסא דיחיד לא מברכינן? והא ההוא גברא דהוה קא אזיל בעבר ימינא, נפל עליה אריא, אתעביד ליה ניסא ואיתצל מיניה; אתא לקמיה דרבא, ואמר ליה: כל אימת דמטית להתם – בריך ברוך שעשה לי נס במקום הזה! ומר בריה דרבינא הוה קאזיל בפקתא דערבות וצחא למיא, אתעביד ליה ניסא איברי ליה עינא דמיא ואישתי. ותו, זמנא חדא הוה קאזיל ברסתקא דמחוזא ונפל עליה גמלא פריצא, איתפרקא ליה אשיתא, על לגוה; כי מטא לערבות, בריך: ברוך שעשה לי נס בערבות ובגמל, כי מטא לרסתקא דמחוזא, בריך: ברוך שעשה לי נס בגמל ובערבות! – אמרי: אניסא דרבים כולי עלמא מיחייבי לברוכי, אניסא דיחיד – איהו חייב לברוכי.
רא"ש מסכת ברכות פרק ט סימן א
… וכל הברכות השנויות בזה הפרק צריך להזכיר בהם שם ומלכות והכי איתא נמי בירושלמי דפרקין רבי זירא ורב יהודה כל ברכה שאין בה מלכות אינה ברכה א"ר תנחומא אנא אמינא טעמא ארוממך אלהי המלך רבה אומר צ"ל אתה. שמואל אומר אלהינו מלך העולם וכל הברכות האלו אינן אלא משלשים יום לשלשים יום וה"נ אמרי' בגמ' (דף נח ב) הרואה את חבירו לאחר שלשים יום אומר שהחיינו ותנן נמי הרואה את הים הגדול לפרקים דהיינו אחת לשלשים יום ואמרינן נמי בירושלמי דפירקין שמעון קמטקיא שאל את ר' חייא בר אבא כגון אנא דסליק וחמי ירושלים כל שעה ושעה מהו שאקרע א"ל אי אתה צריך לקרוע וכי תעלה על דעתך שהרואה המלך בכל יום יברך הלכך נראה דכל הברכות אינם אלא משלשים יום לשלשים יום…
שולחן ערוך אורח חיים הלכות ברכת הפירות סימן ריח
סעיף ג) כל אלו הדברים אינם אלא כשרואה אותם משלשים לשלשים יום, ואז הם חובה כמו בפעם ראשונה.
סעיף ד) הרואה מקום שנעשה נס ליחיד, אינו מברך; אבל הוא עצמו מברך שעשה לי נס במקום הזה; וכל יוצאי ירכו גם כן מברכין שעשה נס לאבי במקום הזה.
סעיף ט) יש אומרים שאינו מברך על נס אלא בנס שהוא יוצא ממנהג העולם; אבל נס שהוא מנהג העולם ותולדתו, כגון שבאו גנבים בלילה ובא לידי סכנה וניצול וכיוצא בזה, אינו חייב לברך; ויש חולק, וטוב לברך בלא הזכרת שם ומלכות.
שו"ת רדב"ז חלק ג סימן תקעב
(אלף א') שאלת ממני ידיד נפשי אודיעך דעתי במי שנפל מן הסולם והיה חושש מצד כאב האיברים ולא נפל למשכב ולא חלה אם חייב לברך הגומל או לא. ואם יש לחוש משום הוצאת שם שמים לבטלה.
תשובה דבר זה מחלוקת פוסקים… ולפיכך הנכון הוא שאם נפל למשכב מחמת הנפילה צריך לברך ואם לא נפל למשכב והיתה הנפילה מקום סכנה צריך לברך שעשה לי נס. ואפי' בזה ראיתי להרב רבינו אברהם אב ב"ד בתשובה שהעלה הדבר בצ"ע וז"ל ומי שנפל אבן סמוך לראשו או נתקע עץ או ברזל סמוך לעינו ונעשה לו נס ולא נפל על הראש וגם הברזל לא נכנס בעינו או שהיה עולה בסולם ונשמט עקבו או נשמטה שליבה מתחתיו ונפל ולא אירע בו שום מיחוש י"א שצריך להודות ברוך שעשה לי נס במקום הזה כי כל אדם שהוא קרוב לדבר שיש בו סכנה וניצול ממנו צריך לברך ברוך שעשה לי נס. וי"א שאין צריך לברך אלא על נס חדש שהוא מעשה שמים כמקום שנעשו בו ניסים לאבותינו ואית דמייתי ראיה על זה ההגדה דסלע המחלוקת שהיו יורדין ומברכין ברוך שעשה לנו נס במקום הזה ודברים אלו צריכין עיון ע"כ. הרי אתה למד מתשובה זו כי הנפילה מן הסולם אם לא נפל למשכב אינו נכנס בגדר חולה שצריך להודות ולברך הגומל אלא תחת גדר נס וצריך לברך ברוך שעשה לי נס. ולמר א"צ ורואה אני בכיוצא בזה שיברך בלא הזכרת שם ומלכות דהא איכא מאן דמפרש דכל הברכות כיוצא בה הם בלא שם ומלכות והיכא דאיכא פלוגתא בעיקר הברכה יעשה כדבריו שלא הפסדנו כלום כיון שאינו מזכיר שם ומלכות. והנראה לע"ד כתבתי: (אעפ"י שלא כתב כן הריב"ש ז"ל בתשובה סימן של"ז)
בית הבחירה למאירי מסכת ברכות דף נד עמוד א
נסים אלו שמברכין עליהם יש אומרים דוקא בנס גדול היוצא מגדרו של עולם אבל נס קטן כגון שבאו לו גנבים או גדודי חיה ולסטים אין מברך עליו ולדעתי כל נס העשוי ליחיד מברך עליו שכל נס אצל יחיד גדול הואאבל נס של רבים אין מברכין עליו אלא כשהוא נס גדול ומ"מ כל שנתקרבו למקרה גדול ונצול הימנו אף על פי שאין בו מופת מברכין עליו:
שו"ת הריב"ש סימן שלז
עוד שאלת: הא דאמרי' בפ' הרואה (נד:): ארבעה צריכין להודות, בסמך פסוקי המזמור; מי נימא: אלו דוקא, דהא אקרא סמכי, וא"כ, אפי' נפל עליו כותל, או ניצול מדריסת שור ונגיחותיו, וכיוצא בנסים כאלו, אינו חייב לברך, או נימא דכל שכן הוא.
תשובה: נראה שצריך לברך; שהרי הולכי מדברות, שצריכין להודות, זהו מפני סכנת אריא וגנבי המצוים בדרכים, וא"כ, כשעמד עליו אריה לטורפו, אפילו בעיר, אם גנבים באו לו, אם שודדי לילה, וניצל מהם, וכיוצא בנסי' אלו, כל שכן שצריך להודות. ולא הוזכרו הארבעה בכתוב, אלא מפני שהם מצויים תמיד בדרך מנהגו של עולם ברוב האנשים, ולזה גם כן הזכירה רב יהודה בשם רב בעל המאמר ההוא. וכ"ש הנעשה לו נס וניצול ממיתה עצמה; שהרי קבעו עליו ברכה אחרת לברך, כשיעבור עוד במקום ההוא: ברוך שעשה לי נס במקום הזה. כדאמרינן בריש פרק הרואה, בההוא גברא דהוה קא אזיל בעבר ימינא, נפל עליה אריא, אתרחיש ליה ניסא וכו'. וכן מר בריה דרבינא הוה קא אזיל בפקתא דערבות, וצחי למיא ואתרחיש ליה ניסא וכולי. וכפי גרסת הגאונים ז"ל, איהו חייב לברוכי ובריה ובר בריה; וגם יש שמפרשים לפי גרסתם, דלאו דוקא עד בר בריה, אלא כל יוצאי יריכו עד עולם. וכ"ש שמיד שניצל צריך הוא להודות, כדרך הארבעה שצריכין להודות, ולא שיפטר מברכת ההודאה בברכת: שעשה לי נס; שחייבוהו לברך כשישוב לעבור במקום ההוא, ואולי לא יעבור שם לעולם ולא יברך אותה ברכה; אלא ודאי נראה שברכת ההודאה מברך אותה מ"מ
שו"ת שבט הלוי חלק ז סימן כח
ב"ה ג' לס' חיי שרה תשמ"ח לפ"ק. כבוד הה"ג המופלג בתו"י בנש"ק ר' שלמה זלמן פרידמן שליט"א.
אחדשה"ט וש"ת באהבה.
אך עתה באתי בקיצור על אשר שאל בענין ברכת הנס שקרה לו שהלך הוא וחבירו על נהר שנעשה קרח ונשבר הקרח תחתיו והי' בסכנה עצומה לולי שהקב"ה עזר שחבירו הצילו, ולא נשבר שוב הקרח, והאריך בעובדא והציע מחלוקת הפוסקים בזה באו"ח סוס"י רי"ח, ודעתי העניה נוטה יותר לדעת המברכים ברוך שעשה לי נס במקום הזה, אם הי' בודאי בסכנת נפש, ושיטת המג"א שם לא ברורה כ"כ דקרי בס"ק א' נפילת ארי' או גמלא פריצא נס שלא כדרך הטבע – וגנבים נס כדרך הטבע, ומש"כ המ"ב שם בשער הציון ס"ק י"א נפילת חי' וגמלא פריצא נס שלא כדרך הטבע דר"ל שהסכנה הי' שלא כדרך הטבע, ובס"ק י"ב דעת המג"א דהיכא דסכנה דרך הטבע צריך שיהי' הנס שלא כדרך הטבע, הדברים באמת דחוקים, אבל יותר נראה מש"כ בנשמת אדם שם דכל היכא דהסכנה בטוחה ז"א שהיתה סכנת מות בטוחה וניצל מזה זהו כבר בגדר נס כיון שעפ"י טבע אין מוציא ממצב סכנה זה, הגם שההצלה עצמה לא היתה ע"י שינוי הטבע ממש. וכגון מי שנפל עליו בית או חומה גדולה שבדרך הטבע אין הצלה מזה, ולפעמים רואים ששאר בני אדם ר"ל נהרגים כולם ואחד יוצא בלי פגע וכיו"ב, בודאי זה נס גמור ומש"כ מג"א ס"ק י"ב דהאיך יעלה על הדעת להקרא נס דבר שהוא בדרך הטבע, ולפי הבנת המ"ב ר"ל דוקא חוץ ונגד הטבע ממש זה עצמו צע"ג דסוגיית חז"ל והלשון אינו כן, אבל כדברי הנשמת אדם הוא עיקר, וכיון דהגאון חיי אדם בנ"א כותב שהורה כן הלכה למעשה, וכן הגאון יעב"ץ במו"ק סי' רי"ח ובסוף ספרו שם חולק מאד על המג"א ועביד עובדא בנפשי' לברך על נס טבעי, בעניותי דהכי נקטינן.
ואגב אורחי ראיתי מש"כ רבינו הגר"א באו"ח סי' רי"ח שם בתו"ד וז"ל: ועיין מג"א שם (סי' רי"ט), וסובר לפ"ז שה"ה שמברך על הנס במקום הגומל (ר"ל הריב"ש ס"ל כן) והגר"א הקשה ע"ז וז"ל ואינו מוכרח, גם דבריו תמוהין דא"כ כל חולים ויולדות צריכים תמיד לברך וכן יוצאי יריכן, וא"כ כל אחד חייב לברך תמיד ע"כ, ור"ל כיון שכל יולדת חייבת לברך שעשה לי נס מלבד ברכת הגומל.
ודברי הגר"א לא זכיתי להבין, דחולה שנתרפא הוא דרך הטבע ממש שכך דרכן להתרפאות, ומכ"ש במקום ששייך רוב חולים לחיים, ומכ"ש ביולדת שהסכנה שלה בדרך הטבע ואין אחד מאלף מתים וכמ"ש מג"א סי' ש"ל בשם הה"מ.
ואם היתה אז בסכנה גמורה שלא כדרך סכנת לידה סתם, א"כ לא שייך קושיית הגר"א דא"כ כל אחד חייב לברך דאין לכ"א אם יולדת שהיתה בסכנה גדולה כ"כ, ועוד נלענ"ד דחז"ל לא תקנו ברכה זו אלא אם אפשר לומר דהמקום גורם הנס להצלתו ואילו היה במקום אחר אולי לא היה ניצל, וכן מוכח נוסח הברכה שעשה לי נס במקום הזה, ולא תקנו סתם לברך על נס שנעשה לו אשר כמובן זה העיקר להודות לה', אבל מי בא בסוד תקנתם, אבל יולדת וחולה הרפואה שנעשה להם בדרך הרגיל מה שחוזרים לאיתנם, אינו קשור כלל לאיזה מקום, ולכן אין מברכים רק ברכת הגומל כנלענ"ד.
וא"כ, אם ברור לו שהי' בסכנת מות בטוח ר"ל וניצל מזה שלא כדרך הרגיל חייב לברך, ואם לאו יברך בלי שם ומלכות.
משנה ברורה סימן ריח ס"ק לב
(לב) ויש חולק – דאפילו היה ההצלה שלא למעלה מדרך הטבע אעפ"כ כיון שהיה בסכנה אם לא נזדמן לו ההצלה נס מקרי וחייב להודות ולשבח לבורא על שהכין והזמין לו ההצלה ברגע זו. אם נפל עליו אבן וכיו"ב או שעבר עליו עגלה טעונה שבדרך הטבע היה שימות עי"ז והוא ניצול ממיתה כשיגיע לאותו מקום משלשים לשלשים צריך לברך ואם נפל אבן סמוך לראשו או נתקע ברזל סמוך לעינו ונעשה לו נס ולא נפל האבן על ראשו ולא נתקע הברזל בעין ממש לדעה ראשונה אין מברכין ולדעה שניה אפשר שמברכים כי כל אדם שקרוב לדבר שיש בו סכנה וניצול מברך וע"כ יברך בלא שם ומלכות ועיין בבה"ל. כתבו האחרונים מי שנעשה לו נס יש לו להפריש לצדקה כפי השגת ידו ויחלק ללומדי תורה ויאמר הריני נותן זה לצדקה ויהי רצון שיהא נחשב במקום תודה שהייתי חייב בזמן המקדש וראוי לומר פרשת תודה. וטוב וראוי לו לתקן איזה צרכי רבים בעיר ובכל שנה ביום הזה יתבודד להודות לה' יתברך ולשמוח ולספר חסדו:
למאמר של הרב אליעזר מלמד "ברכה על מקום שנעשה בו נס", שכולל הרבה פרטים הלכה למעשה בברכה זו:
https://www.yeshiva.org.il/midrash/9183
למאמר באתר "לב לדעת" על ברכת שעשה לי נס, שיותר מתמדקד בצד הרעיוני:
www.levladaat.org/data/upl/Discipline_Lesson/20-sFile.doc
 
 ### שאלה  
 מה עושים עם פרורי לחם לקראת הפסח? האם אפשר למכור אותם לגוי? והאם מותר להשתמש אחרי הפסח, בפרורי לחם שנאפו לפני הפסח? או שצריך לזרוק אותם.. ### תשובה  
 תודה על שאלתך.
שאלת על פרורי לחם. בדרך כלל פירורי לחם הם לא מוצר יקר. אבל אם יש לך פירורי לחם יקרים במיוחד/ או כמות גדולה, זה שיקול רציני ואתייחס לכך בהמשך. אולם אם מה שמפריע לך הוא לא ההפסד הכספי אלא זריקת אוכל לפח  ו"בל תשחית", המצב אחר מאחר וביעור החמץ לקראת פסח אינו בעיתי במובן זה ואין בו השחתה.
אפרט: התורה אומרת לנו במפורש "שִׁבְעַ֣ת יָמִ֔ים שְׂאֹ֕ר לֹ֥א יִמָּצֵ֖א בְּבָתֵּיכֶ֑ם כִּ֣י כָּל־אֹכֵ֣ל מַחְמֶ֗צֶת וְנִכְרְתָ֞ה הַנֶּ֤פֶשׁ הַהִוא֙ מֵעֲדַ֣ת יִשְׂרָאֵ֔ל בַּגֵּ֖ר וּבְאֶזְרַ֥ח הָאָֽרֶץ: (שמות יב: יט). ועוד בהמשך, "מַצּוֹת֙ יֵֽאָכֵ֔ל אֵ֖ת שִׁבְעַ֣ת הַיָּמִ֑ים וְלֹֽא־יֵרָאֶ֨ה לְךָ֜ חָמֵ֗ץ וְלֹֽא־יֵרָאֶ֥ה לְךָ֛ שְׂאֹ֖ר בְּכָל־גְּבֻלֶֽךָ" (שמות יג:ז). מכאן למדו חז"ל שמעבר למצוות אכילת מצה בפסח ואיסור אכילת חמץ בפסח, ישנו איסור של "בל יראה ובל יימצא", כלומר איסור שיישאר שום חמץ בבעלותי אפילו אם אינני אוכלת אותו. הדרך לקיים מצוות אלו שחמץ לא יהיה בבעלותי הוא בראש ובראשונה על ידי "ביעור חמץ" שהינו מצווה מן התורה. לכן, למרות שבשאר השנה אנחנו לא אוהבים לזרוק אוכל לפח, ביעור חמץ הינו מצווה מדאורייתא, ולכן מעשה זה שבאופן רגיל הוא פסול כאן הוא מצווה.
לאור נתונים אלו אענה של שאלותיך, שאלת שתי שאלות– הראשונה על מכירת חמץ לפני פסח והשניה לגבי דין חמץ שעבר עליו הפסח – ואשיב לכל אחת בנפרד.
מכירת חמץ קיימת כבר מזמן חז"ל (עי' משנה פסחים ב:א ותוספתא פסחים ב:ו-ז) כדי למנוע הפסד של חמץ שנשאר ליהודי לפני פסח.
דיני מכירת חמץ עברו כמה וכמה גלגולים  מהמשנה ועד היום. היו פוסקים לאורך הדורות שהתנגדו להרחבות של מכירת החמץ, מתוך הכרה שבכך יש החלשה של עקרונות ביעור החמץ – ובמיוחד במכירה כיום כאשר החמץ נשאר ממש בבית של היהודי בפסח. יש גם פוסקים שמחמת הבעייתיות הזאת צמצמו את המקרים בהם ניתן למכור חמץ. לדוגמא, התירו רק לבית עסק למכור את החמץ בגלל ה"הפסד מרובה" שיגרם, אבל חמץ גמור של אדם פרטי – נהגו שלא למכרו (למשל בשו"ת שבט הלוי חלק ט סימן קכ). לבן אדם הפרטי נהגו לא למכור "חמץ גמור" כמו לחם, פסטה, ופירורי לחם, אלא רק תערובת חמץ (למשל בשו"ת ויען יוסף אורח חיים סוף סימן רכד).
לכן עדיף שאדם פרטי שאין לו הפסד לא ימכור פרורי לחם לגוי, אלא ישתמש בהם לפני פסח או יבער אותם, בשריפת חמץ שהיא כאמור מצווה חשובה. אם זאת, אם מוכרים פרורי לחם לגוי לפני פסח, המכירה מועילה, וניתן להשתמש בפרורי לחם הללו שוב אחרי פסח (כך מסקנת הרב ווזנר בשו"ת שבט הלוי חלק ט סימן קכ).
חשוב להדגיש שבכל מכירת חמץ יש לעשותה בצורה הטובה ביותר. הנה כמה דברים שצריך לשים לב אליהן:
יש למכור את החמץ באופן מסודר על ידי המוסמכים לכך באזור מגורייך או באינטרנט.
אין לחכות לרגע האחרון – החמץ אינו יכול להיות בבעלותך בזמן שאסורה אכילת חמץ בערב פסח. מוטב לטפל בנושא מוקדם ככל האפשר.
בזמן המכירה חשוב לציין איזה סוגי חמץ את מוכרת, את הכמויות ואת הערך שלהן. יש לפרט היכן בדיוק החמץ נמצא בביתך.
בנוגע לשאלה השנייה, מה לעשות אחרי פסח פרורי לחם שנמכרו לגוי לפני הפסח, במסגרת ביתית פרטית או במסגרת מסחרי שמוכרת את כל החמץ שלו לגוי – מותר להשתמש בהם אחרי הפסח. חשוב מאוד לבדוק בכל סופר או מכולת שיש להם "אישור מכירת חמץ" לשנה הנוכחית מטעם הרבנות המקומית.
אם פרורי לחם לא נמכרו לגוי לפני הפסח – לדוגמא, אם אחרי הפסח את מוצאת שקית של פרורי לחם במקום שפשוט לא בדקת לפני פסח, אז יש לפרורים דין "חמץ שעבר עליו הפסח" וצריך לזרוק אותם (כפי שנקבע בשו"ע או"ח תמח:ג). כמו כן אין לקנות חמץ גמור ממכולת שאין לה אישור מכירה.
לסיכום: בפירורי לחם יש לקיים את מצוות ביעור חמץ. אם נחשב הדבר להפסד משמעותי לבעליו ניתן למכרו. אם פרורי לחם נמכרו לגוי יש לוודא שהמכירה נעשתה כראוי.
בברכת פסח שמח וכשר,
ג'ני רוזנפלד
הרבנית ג'ני רוזנפלד היא מנהיגה רוחנית באפרת, ומנהלת בית הדין לממונות שע"י המועצה הדתית אפרת
מקורות להרחבה:
משנה פסחים ב:א
כל שעה שמותר לאכול מאכיל לבהמה לחיה ולעופות ומוכרו לנכרי ומותר בהנאתו…
תוספתא מסכת פסחים (ליברמן) פרק ב
הלכה יב
ישראל וגוי שהיו באין בספינה וחמץ ביד ישראל הרי זה מוכרו לנכרי ונותנו במתנה וחוזר ולוקח ממנו לאחר הפסח ובלבד שיתנו לו במתנה גמורה
הלכה יג
רשיי ישראל שיאמר לנכרי עד שאתה לוקח במנה קח במאתים שמא אצטרך ואבוא ואקח ממך אחר הפסח
שולחן ערוך אורח חיים הלכות פסח סימן תמח, סעיף ג
חמץ של ישראל שעבר עליו הפסח, אסור בהנאה אפילו הניחו שוגג או אנוס. ואם מכרו או נתנו לאינו יהודי שמחוץ לבית קודם הפסח, אף על פי שהישראל מכרו לאינו יהודי ויודע בו שלא יגע בו כלל אלא ישמרנו לו עד לאחר הפסח ויחזור ויתננו לו, מותר ובלבד שיתננו לו מתנה גמורה בלי שום תנאי, או שימכרנו לו מכירה גמורה בדבר מועט; אבלמתנה על מנת להחזיר לא מהני.
שו"ת שבט הלוי חלק ט סימן קכ
ב. בענין מכירת חמץ ממש בעין אשר החמירו כמה גדולי ישראל, והטעמים ידועים, מכ"מ שאל האיך לנהוג כאשר באים אנשים שנשארו להם דברים יקרי ערך כקופסאות בשר וכה"ג שיש תערובת חמץ, דאם יאבדם איכא חשש מלאו דבל תשחית.
הנה אם הי' נהוג זה מעיקר הדין אין כאן לאו דבל תשחית דהותר מכללו במקום תועלת או הלכה, וקרוב דגם אם נהוג זה שלא למכור חמץ ודאי אינו מעיקר ההלכה מכ"מ כלפי מי שמחמיר בזה אין חשש בל תשחית, מכ"מ בעיקר המנהג גם אנחנו מחמירים על עצמינו שלא למכור חמץ גמור, אבל ידוע שבשטר מכירה של מרן הח"ס שעשה לרבים (לא באופן פרטי) הי' כתוב גם מכירת לחם, מכ"מ אינו לגמרי כדידן דאז היו מוכרים כל אחד בפני עצמו לגוי שלו, לא כהיום שיש מכירה כללית של רבים שבודאי החשש של ערך המכירה גדול יותר, מכ"מ העיקר שיהי' נמכר כהלכה ע"פ המבואר בפוסקים, ואז מי שמוכר גם חמץ גמור, אין בידינו למחות בו.
ילקוט יוסף הלכות פסח, סימן תמח, חמץ שעבר עליו הפסח (באתר: http://www.yalkut.info/%D7%A1%D7%99%D7%9E%D7%9F-%D7%AA%D7%9E%D7%97-%D7%97%D7%9E%D7%A5-%D7%A9%D7%A2%D7%91%D7%A8-%D7%A2%D7%9C%D7%99%D7%95-%D7%94%D7%A4%D7%A1%D7%97/ )
ילקוט יוסף, הלכות פסח תמח, ג (באתר: http://www.yalkut.info/%D7%A1%D7%99%D7%9E%D7%9F-%D7%AA%D7%9E%D7%97-%D7%A1%D7%A2%D7%99%D7%A3-%D7%92-%D7%9E%D7%9B%D7%99%D7%A8%D7%AA-%D7%97%D7%9E%D7%A5/ )
 
 ### שאלה  
 שלום,
אני אמא לילדה בת 3, מתלבטת מתי כדאי להתחיל להרגיל אותה ללבוש חולצות 3/4.
בכללי אשמח לדעת מהו השלב שיש לעמוד על הצניעות מבחינת לבוש.. ### תשובה  
 שלום!
שאלת החינוך לצניעות פוגשת אימהות רבות בשלבים שונים בחיי הילדים, וגם אני עמדתי מול שאלות דומות. אפתח בפן ההלכתית לנושא ואחר כך אתייחס למרכיבים נוספים בהתלבטות, שהיא מעצם טיבה אישית ודינמית.
הרב מלמד בפניני הלכה (תוכלי למצוא קישור לדבריו למטה) פוסק שחינוך לצניעות ראוי מגיל חינוך, שהוא לשיטתו גיל שש. לדבריו השיטה המקובלת להלכה היא שיטתו של החזון איש (או"ח ט"ז, ח'), שסובר שחובת לבוש בצניעות קיימת רק כאשר ילדה כבר נראית "גדולה" והיא סמוכה לגיל ההתבגרות, כבת עשר או אחת עשרה, ולא כשיטת המשנה ברורה שמקדים את החיוב לגיל שלוש (או"ח ע"ה באור הלכה ד"ה טפח).
לצד ההתייחסות ההלכתית, שגם היא כפי שראית אינה טכנית בלבד, יש לתת את הדעת על רבדים נוספים. חינוך לצניעות הוא דבר מורכב ורגיש, כך גם ההחלטה באיזה גיל להתחיל להקפיד על לבוש צנוע. אעלה כמה נקודות שחשוב להתייחס אליהן:
מצד אחד יש לנו רצון להתחיל לחנך לצניעות מגיל כמה שיותר צעיר, על מנת שהלבוש הצנוע ירגיש טבעי ורגיל. כמה שנחכה יותר, נתקרב יותר לגיל מורכב שיש בו התנגדות ואולי אף מרדנות. מצד שני, בגיל צעיר מאד לבוש צנוע הוא מסרבל ואפילו קצת מסוכן לעיתים. ילדות קטנות עם חצאית שמטפסות על סולמות בגן שעשועים, או רוכבות על אופנים, ועדיין לא גדולות מספיק כדי לדעת איך להיזהר, עלולות להסתכן.
בנוסף לכך יש היום מודעות הולכת וגוברת לחשיבות של היחס שלנו לגוף. אין סתירה בין צניעות לדימוי גוף חיובי, אך לפעמים חינוך לצניעות, עלול להביא ליחס פחות מאידיאלי לגוף בלשון המעטה. חשוב אם כן לשים לב לכך שהחינוך לצניעות נעשה במקביל לחיזוק החיבור של הבת לגופה ולא באופן שיגרום לנתק או לרגשות שליליים ביחס לגוף שהקב"ה חנן אותה בו.
צריך לקחת בחשבון גם את הגורם הסביבתי – מה מקובל בסביבה שלכם? והאם מה שמקובל בסביבה שלכם מתאים גם לכם?
ילדה שהופכת מפעוטה לילדה של ממש אכן בוגרת מבחינות רבות, אבל חשוב לשים לב שכשהיא תגדל ודאי במבט לאחור גיל שלוש יראה צעיר מאוד.
נראה לי שאת הבת שלי הבכורה הלבשתי בבגדים צנועים בגיל הרבה יותר מוקדם מאשר הבנות שהגיעו אחריה, כי היא הייתה נראית לי כל כך גדולה, ואחר כך הבנתי כמה היא הייתה קטנה.
מקווה שעזרתי בהצלחה רבה!
רחל
מקורת לעיון נוסף:  הרב מלמד http://www.yeshiva.org.il/midrash/1830### שאלה  
 שלום רב,
רציתי לדעת כשאני מסיימת מסכת, בסיום אני יכולה לומר קדיש?
שמעתי לאחרונה שזה יכול להיות אפשרי כי זה אולי לא דברים שבקדושה.
תודה רבה!. ### תשובה  
 שלום וברכה,
ראשית יישר – כח על סיום המסכת, בהחלט הישג ראוי.
לשאלתך בעניין אמירת קדיש, ראוי שמסיים המסכת יאמר את הקדיש .
אמירת הקדיש נחשבת "לדברים שבקודשה" ולכן יש לאומרו במניין של עשרה גברים כמו יתר הדברים שבקדושה שדורשים מנין.
אולם היות הקדיש דבר שבקדושה לא מונע מאישה לאומרו. כדי לומר קדיש יש צורך בעשרה גברים, כאשר יש עשרה גברים גם אישה יכולה לאומרו.
אפרט:
הדיון בנושא זה נכתב סביב קדיש יתום. פוסקים דנו בשאלה לגבי אמירת קדיש יתום על ידי אישה (קדיש יתומה). במסקנה, אם יש מניין של גברים גם אישה יכולה לאומרו. אמירה קדיש יתומה ע"י אישה כבר מקובלת בהרבה קהילות. מקורות על הפסיקה בנושא זה את יכולה לראות בפסק "קדיש יתומה" באתר בית הלל בקישור כאן. הפסק מופיע גם בספר "ובית הלל אומרים  – פיסקי ההלכה של רבני ורבניות בית הלל", ע"מ 187.
את שואלת על קדיש סיום מסכת ולא על קדיש יתומה, אבל אינני רואה סיבה לחלק בין קדיש יתומה לקדיש שאומרים בסיום מסכת. אני מצרפת קישור לתשובה שכתבתי בנושא בה מופיעים מקורות מפורטים כאן. 
לצד הבירור ההלכתי, חשוב לקחת דבר נוסף בחשבון. יש רגישות שונה בכל קהילה וחברה, לא כולם רגילים שאשה אומרת קדיש ולכן כדאי לבחון עד כמה הקהילה שאת מצויה בה תקבל זאת. אם את צופה מתח, אולי כדאי למצוא חבורה שמכבדת ומעריכה את היותך עושה סיום ואומרת קדיש במעמד.
מאחלת לך לזכות לסיים עוד הרבה מסכתות ,
נועם ה' עליך
אשרה קורן### שאלה  
 השאלה:
שלום, אשמח לדעת לגבי הגביעונית.
זהו תחליף אקולוגי ובריאותי לטמפון.
יש חשש לקריעת קרום הבתולין ולשינויים בזמן המחזור.
כרגע לפני נישואים אשמח לדעת אם יש בעיה לקחת סיכון שקרום הבתולין ייקרע לפני חתונה?
תודה. ### תשובה  
 שלום יקרה!
הגביעונית היא המצאה נפלאה שמאד מתאימה לכל אישה שמעוניינת בהגנה טבעית, וגם מעוניינת להכיר טוב יותר את גופה.  אכן, יש סיכוי מסוים שתהיה מתיחה של קרום הבתולין, אבל  אין בדבר בעייתיות מצד ההלכה. הגמרא אף מספרת על נשים שהיו בכוונה "ממעכות" את קרום הבתולין לפני הנישואין.(יבמות ל"ד ע"ב)
בימינו יש המון מתח סביב נושא הבתולין ויש נשים שמאד לחוצות מהאפשרות ש קרום הבתולין יקרע.
ביחס למתח זה רציתי להדגיש שתי נקודות
חשוב לדעת שהיום ישנן נשים רבות שקרום הבתולין שלהן פתוח או מתוח בצורה כזו שאין להן דימום בליל הכלולות בלי שום קשר לשימוש בגבעונית. שינוי בגיל הנישואין וכן שינויים באורח החיים הם בין השאר אשמים בכך.
מבחינה הלכתית הבתולין תלויים בקיום יחסים ולא בקרום הבתולין. לכן אישה שלא קיימה יחסים תהיה בתולה גם אם הקרום נמתח או נקרע
שמחה לשמוע שתפוצת הגביעונית מתרחבת,
מוזמנת תמיד לפנות בכל שאלה,
רחל
הרבנית רחל וינשטיין היא עמיתה בפרוייקט הילכתא במת"ן, יועצת הלכה ומדריכת כלות
הרחבה:
תשובה נוספת בנושא הגביעונית והלכות טהרת המשפחה של הרבנית נועה לאו נמצאת באתר בקישור הבא:### שאלה  
 היי
אני דתייה ואני מאוד רוצה להיות שחקנית בעתיד
אני יודעת שזה מקצוע לא פשוט מהמון בחינות ואחת מהן היא שמירת נגיעה…
אני עוד מעט עולה להופעה שבה בן חילוני אמור לתת לי חיבוק ואני לא יודעת איך להגיד לו שזה לא מתאים בלי דרך שבה הוא יפגע…
(זה חלק משחק שמועבר בתוך ריקוד ואני יודעת שאם אני יגיד למורה שלנו משהו היא כנראה תחליף אותי במישהי אחרת ואני מאוד רוצה את התפקיד…
מה לעשות?
דרך אגב,
מה ההגבלות של שמירת נגיעה?  . ### תשובה  
 שלום לך יקרה,
ישר כוח על השאלה
את נמצאת בזמן קצר לאחר קבלת עול מצוות, ואת מתחילה לחוות את המשמעות שמחויבות הלכתית דורשת מאתנו. הרצון שלך למצוא את הדרך לשלב בין שאיפותייך להיות שחקנית לבין שמירת ההלכה הינה משמעותית וראויה להערכה.
הרבה דרכים יש לעבוד את ה', ו"בכל דרכיך דעהו", בכל דרך בה אנו פונים עלינו לעבוד את ה', ולמצוא את החיבור לקב"ה שם. (מוסר אביך ב', ב)
חיזוק לרצונך, תוכלי למצוא בדבריו הנפלאים של הרב קוק:
"מי שיש לו נשמה של יוצר מוכרח להיות יוצר רעיונות ומחשבות, אי אפשר לו להיסגר בתלמודו השטחי לבד. כי שלהבת הנשמה עולה היא מאליה, ואי אפשר לעצור אותה ממהלכה. ("אורות הקודש", חלק א, עמ קע")
"אי אפשר לשום אדם לכבוש את הכשרונות הטבעיים שלו, מפני איזה מעצור של מצב או של נימוס. ומי שהוא סופר ומשורר בטבע, מוכרח הוא להוציא את כשרונו מן הכוח אל הפועל… ("חדריו", עמ ס"ו)
עצם הרצון לפתח את כישורייך במשחק הוא חשוב ומבורך, ובכך את יכולה לבטא את הכוחות המיוחדים שהקב"ה חנן אותך בהם.
אכן כפי ציינת מקצוע המשחק בעתיד, ואף בהשתתפות בקבוצה מעין זו בהווה, מציבה בפנייך אתגרים. המורכבות עשויה לעלות הן מבחינת התכנים של ההצגה, והן מבחינת גדרים הלכתיים כדוגמת מה שאת מתארת. דווקא בשל כך ישנה חשיבות גדולה להקפדה ושמירה על גבולות. כפי שאת מבינה בשאלתך, אכן ישנו איסור הלכתי במגע אינטימי בין איש ואישה שאינם נשואים. אין מקום להתיר חיבוק, גם במסגרת הצגה.
להרחבה בנושא מקור איסור המגע וגבולותיו, אני מפנה אותך לתשובה של הרבנית רחל ריינפלד – וכטפוגל בנושא, באתר שלנו:
https://www.meshivat-nefesh.org.il/questions/#toggle-id-41.
אני מציעה ליזום שיחה עם מנחת הקבוצה על הגבולות שלך, ואף לבחון על ידי כך את היכולת של הקבוצה להכיל בחורה דתייה. ייתכן כי תוכלי להיעזר במישהו מסביבתך או משפחתך בשיחה מעין זו. אני מציעה לך גם לשוחח עם נשים דתיות העוסקות במשחק וביצירה, ולשמוע על ההתמודדות שלהן. איני יודעת אם ישנה אפשרות כזו לגיל שלך במקום מגורייך, אך דעי כי התחום מתפתח, וישנן מסגרות שונות לנשים דתיות במשחק, בהן ייתכן ותוכלי בעתיד בעזרת ה' למצוא את מקומך. החיים הבוגרים מציבים בפנינו בחירות ואתגרים ולפעמים רצונות וערכים מתנגשים, ובידינו הבחירה והאפשרות לאזן בין הכוחות השונים. אם תרצי אשמח לשוחח איתך בנושא באופן אישי ולסייע באתגרים השונים.
אני מברכת אותך בהמשך דרכך, ומאחלת לך להשכיל ולסלול את דרכך הייחודית מתוך שמחה ומתוך מחויבות הלכתית.
בברכה,
אשרה
לקריאה נוספת על מקור האיסור וגבולותיו: הרב יובל שרלו- באתר הישיבה "אורות שאול" https://www.ypt.co.il/beit-hamidrash/view.asp?id=6043
 
 
 
 
 ### שאלה  
 השאלה:
שלום רב,
 
אני נהנית ללכת עם משפחתי בליל שבת לבית כנסת ונוהגת כך כל השנה. בלילות הקיץ אנחנו אוהבים להכניס שבת מוקדם כדי להנות מסעודת ליל שבת משפחתית בשמחה ובנחת ולא מתוך עייפות וקוצר רוח. ידוע לי כי הפסיקה המקובלת היא שאין להדליק נרות לפני פלג המנחה, אבל בחלק משבתות השנה זה מונע ממני להשתתף בקבלת שבת בבית הכנסת עם משפחתי מכיוון שעד שאני מדליקה נרות ומגיעה לבית הכנסת, כבר חלק מהתפילה עבר. מה אפשר לעשות? 
 . ### תשובה  
 יקרה שלום,
סליחה שתשובתי התעכבה, היה לי מאד חשוב לתת מענה רק לאחר בירור הנושא כראוי.
הרצון שלך להגיע לתפילה בזמן נפלא ומרגש, אך כפי שציינת יש בעיה להדליק נרות לפני פלג המנחה. השולחן ערוך מסביר שמי שמדליק נרות לפני פלג המנחה לא ניכר שאלו נרות שבת והרמ"א מוסיף שאם הנרות דלקו מבעוד יום יש לכבותם ולהדליקם שוב לצורך שבת.
אמנם מדברי השולחן ערוך והרמ"א (שולחן ערוך או"ח רס"ג:ד) נראה שמדובר בנרות שהודלקו שלא לכבוד שבת, ובמקרה שלך ברור שגם אם תדליקי לפני פלג המנחה הנרות הן נרות שבת, כך משמע מרבי עקיבא איגר, אך רוב הפוסקים מסכימים שהדיוק של רבי עקיבא איגר שייך רק כאשר הנרות הודלקו רק אחרי פלג המנחה ולכן אין להדליק נרות לפני פלג המנחה ומי שהדליק לפני פלג המנחה לא יצא ידי חובה. כך משמע מדברי השולחן ערוך והרמ"א, וכן פסק הרב עובדיה יוסף (ילקוט יוסף שבת א סימן רסא-רסג) ועוד. (ישנם מקרים מסוימים בהם ניתן היתר להדליק נרות לפני פלג המנחה בארצות שבהן שבת נכנסת בשעות מאוד מאוחרות – תשובה אחת כזו מובאת בקישור בהמשך, אך קשה להסיק מכך מסקנות לענייננו גם מפני שמדובר במקרה קיצוני וגם מפני שזוהי לא הפסיקה המקובלת.)
הבחירה לקבל שבת מוקדם היא אמנם מקלה על התפקוד בסעודת שבת אך היא גובה מחיר ביחס להשתתפות בתפילה. יש להעיר שישנם גורמים נוספים בקבלת שבת מוקדמת שגרמו לכך שפוסקים מסוימים התנגדו לעניין בכלל, ואחרים הזהירו מפני קשיים הלכתיים העולים סביב קבלת שבת מוקדמת. (שו"ת אגרות משה או"ח ח"ה סימן ט"ו, ערוך השולחן או"ח סימן רס"ג)
איני מכירה את המציאות שבה את חיה ואת קרבת ביתך לבית הכנסת, אך אם את גרה בסמוך לבית הכנסת אולי את יכולה לצאת לתפילה ולחזור הביתה להדלקת נרות?
זאת כמובן בתנאי שלא תקבלי שבת לפני הדלקת נרות.
או לחילופין, אולי את תפילת מנחה תתפללי בבית, עדיף לפני הדלקת נרות (משנה ברורה סימן רסג ס"ק מג), ולאחר מכן תגיעי לתפילה בבית הכנסת? שוב איני יודעת באיזה שלב של התפילה תגיעי ואם הצעה זו מועילה.
מעבר לכך אשמח להמשיך ולחשוב יחד מה עוד אפשר לעשות.
בהצלחה!
רחל
הרבנית רחל ווינשטין היא עמיתה בתוכנית הלכתא במת"ן ומדריכת כלות
מקורות:
שולחן ערוך אורח חיים הלכות שבת סימן רסג סעיף ד
לא יקדים למהר להדליקו בעוד היום גדול שאז אינו ניכר שמדליקו לכבוד שבת
הגהת הרמ"א על שולחן ערוך אורח חיים הלכות שבת סימן רסג סעיף ד
ואם היה הנר דלוק מבעוד היום גדול, יכבנו ויחזור וידליקנו לצורך שבת (טור).
משנה ברורה סימן רסג ס"ק יח
(יח) ולמעלה – אבל קודם פלג המנחה אין קבלתו קבלה אף בדיעבד ועיין בסימן רס"א ס"ק כ"ה במ"ב:
משנה ברורה סימן רסג ס"ק מג
(מג) מקבלת שבת – ותתפלל מנחה תחלה דהואיל דכבר קבלה שבת שוב א"א להתפלל תפלה של חול. ובשאין שהות לזה יותר טוב שתתפלל ערבית שתים וכדלקמן בסעיף ט"ו מלכנוס ח"ו בספק חלול שבת ועיין לעיל בסימן רס"ב בס"ק י"א:
לעיון נוסף:
https://www.yeshiva.org.il/ask/16081
https://eretzhemdah.org/newsletterArticle.asp?lang=he&pageid=4&cat=7&newsletter=1148&article=4330
http://din.org.il/2019/07/05/%d7%94%d7%93%d7%9c%d7%a7%d7%aa-%d7%a0%d7%a8%d7%95%d7%aa-%d7%a9%d7%91%d7%aa-3/
בעניין המורכבות ההלכתית בקבלת שבת מוקדמת:### שאלה  
 שלום,
אני בת 17 ותמיד היו לי פחדים שהתבטאו באמונה ושפחדתי שאם לא אעשה ככה וככה אז יהיה לי עונש או שארגיש רע…
אני בזמן האחרון הולכת לפסיכולוגית כי חשבתי שעשיתי נדר חס וחלילה ולא עשיתי וגם עשיתי התרת נדרים.
עכשיו היו לי כמה פחדים שאם חס וחלילה מישהו מת בגללי(לא עלינו חס וחלילה בלי עין הרע) ואני  חושבת שאולי אני צריכה לשנות את כל הגישה שלי לגביי ה׳ ולהתחיל לאהוב אותו מתוך אהבה אמיתית ולא מתוך פחד ומתוך חשש של עונש כי זה באמת מפריע ואני לא רוה לחיות ככה.
מה שפחדתי על נדר זה שהתחייבתי לעשות מצוות שאיני עושה(למשל שמירת נגיעה וצניעות ועכשיו בלי נדר אני מנסה לשמור נגיעה אבל אני לא יכולה בבום לעשות הכל).
אני ממש מקווה שבעזרת ה׳ אני אוכל להתמודד עם הפחדים והם ילכו אמן! אך אני לא יודעת מה לעשות מבחינה של אמונה איך אני משנה את הגישה שלי? תודה מראש!
 . ### תשובה  
 שלום יקרה,
את מציגה שאלה אמתית ומורכבת. היהדות מנחה להתייחס לקב"ה ביראה ובאהבה גם יחד, זה לא דבר פשוט ואכן דורש מאתנו לאחוז בתחושות שונות ואולי אף מנוגדות.
אך יחד עם זאת חשוב לי להעיר שהיראה שאותה אנו נדרשים לחוות כלפי הקב"ה לא אמורה להיות יראה משתקת או מעוררת חרדות. בהקשר הזה אני שמחה לשמוע שאת בטיפול כי פחדים וחרדות יכולים להיות מזיקים ביותר ואני מקווה מאד שתצליחי להתגבר עליהם במהרה.
נראה לי שחשוב להבין מה זו יראה רצויה, ולא אוכל להקיף את הנושא אלא לגעת בקצה קצהו. זהו נושא רחב ועמוק מאד. אבל בקצרה ממש נראה לי שאפשר לומר שיראה היא יחס בריא ומכבד כלפי הקב"ה, יחס המאופיין גם כן בשמירת המצוות. אך אין צורך שיראה זו תהיה מלווה בפחד. (לעיון נוסף אפשר לעיין בליקוטי אמרים תניא פרק ג, מומלץ לעיין גם בפירוש הרב שטיינזלץ במקום)
אכן אני מחזקת את ידייך, ומעודדת אותך להתחזק באהבת ה'. אני מאד ממליצה לך למצוא דרכים בעבודת ה' שמשמחים אותך. מצוות שאת אוהבת, אולי ללמוד קטעים משמחים שעוסקים בשמחה, אולי מוזיקה משמחת. נראה שכל אלו יכולים לחזק  אצלך את העבודה שבדרך האהבה. (לעיון בנושא עבודת ה' בשמחה ממליצה לעיין גם כן בליקוטי אמרים תניא פרקים כ"ט, ל"א, ל"ב. וכן בליקוטי מוהר"ן תנינא י', ל"ד ועוד)
לגבי שינוי הגישה, נראה שחשוב לזכור שחשוב לשמור על איזון. איזון בין אהבה ליראה בחיי הרוח שלנו הם הדבר הרצוי. ולזכור תמיד שעם כל המצוות שהקב"ה רוצה שנקיים, הוא רוצה שנקיים אותן בשמחה ונחיה חיים שמחים.
מקווה שקצת סייעתי לך בשאלותייך,### שאלה  
 אני מתגוררת עם חברות בדירה בעלת שני חדרים- חדר השינה, המחומם, וסלון שבו אין חימום. לאחרונה קר מאוד בסלון בבקרים, האם יש בעיה להתפלל שחרית בתוך חדר השינה (כששאר החברות עדיין ישנות בו, אך לבושות ומכוסות)? 
תודה רבה!
 . ### תשובה  
 שלום יקרה,
שאלתך מטרידה עוד רבים כמותך. לימדו אותנו לא להתפלל במקום שבו ישנים, אך האם יש לכך מקור הלכתי?
השולחן ערוך מדבר על הצורך לקבוע מקום קבוע לתפילה (שולחן ערוך סימן צ' סעיף י"ט).
חשוב שהמקום יהיה נקי ולא יהיו בו ריחות רעים (שולחן ערוך סימן ע"ט, ושולחן ערוך סימן צ' סעיף כ"ו).
לא מצאתי מקור לאיסור התפילה במקום שישנים בו ולכן נראה שהדבר מותר.
נראה לי שמעבר להגדרות הללו המופיעות בהלכה, יש צורך למצוא מקום שתומך בכוונה בתפילה.  בנוסף על כך התמדה בתפילות היא אתגר לא קטן וחשוב לתת את הדעת איך מאפשרים אותה בצורה מיטבית. לפי התיאור שאת מתארת, בסלון יהיה מאד קשה לכוון בתפילה בגלל הקור. במצב בנתון נראה שעדיף להתפלל בחדר השינה כל הוא נקי ומסודר ואין בו ריחות רעים.
בעז"ה שיתקבלו כל תפילותייך לטובה,### שאלה  
 אני רוצה להבין למה עושים כזה עניין משמירת נגיעה. כשאנחנו נפגשים עם החברה' אנחנו נותנים כיפים ולא נזהרים שלא לגעת אחד בשני, אבל הכל ברוח טובה וחברית פשוטה, אין לזה שום משמעות רומנטית. למה זה כל כך נורא?? זה מרגיש לי ממש סנובי לא להחזיר כיף לחבר מהשבט שמושיט לי יד.
האם תוכלי להסביר לי את כל העניין הזה???. ### תשובה  
 שלום,
את שואלת שאלה חשובה שאכן מעסיקה הרבה בני נוער וטוב שאת פונה לברר את הנושא.
למרות ששאלתך היא יותר מהותית ופחות הלכתית נטו, אתייחס לשאלה הזאת גם מהפן ההלכתי וגם מהפן המהותי והקשר שביניהם בעיניי. הרחבה עם פירוט מקורות ניתן למצוא בסוף התשובה (מומלץ מאד לקרוא גם את ההרחבה).
 
הפן ההלכתי – מה אסור ומה מותר
המגע שאסרו עליו חז"ל הוא מגע שהוא ממקום של קשר אינטימי בין גבר ואישה (ויש אומרים שזה אף אסור דאורייתא). לעומת זאת, נגיעה שהיא "סתמית" כלומר אקראית וקצרה ושאין עמה חיבה כלל אינו אסור. למשל, מגע לא מכוון שנוצר כתוצאה מעומס באוטובוס, או רופאה אישה שמטפלת במטופל גבר או להיפך.  (למקורות והרחבה בעניין מתי מגע אסור ומתי הוא אינו אסור ראי בסוף התשובה).
השאלה הגדולה מתעוררת ביחס ל"שטח האפור" שבין מגע של חיבה לבן מגע שהוא נטול קשר. זהו מגע בין אנשים שמכירים זה את זו והמפגש אינו אקראי אלא נפגשים מידי פעם והמגע יכול להיות בעל משמעות. כגון, בלחיצת יד ביניהם, שכביכול הוא סתמי, אך מצד שני גם מבטא ידידות והיכרות. זה בעצם במצב שאת מתארת עם החברה' – מגע שמבטא ידידות ונוחות זה עם זו. הפוסקים אוסרים גם על מגע מסוג זה וכעת אסביר את הטעם כפי שאני מבינה אותו.
הפן המהותי– טעם האיסור
ב"ה האדם נברא עם משיכה לבן המין השני, וזהו הכח המניע נשים וגברים להתחבר לקשרי זוגיות ולהקים משפחה. המשיכה היא טבעית ולא צפויה ולכן קשה לדעת אצל מי ומתי היא תתעורר. אנחנו מעוניינים לשמור על עצמנו באופן זה שהמשיכה תקבל ביטוי מעשי רק בתוך קשר של מחוייבות בין בת ובן. כשאנשים נוגעים "סתם" כדוגמת ה'כיפים' שאת מתארת, קשה לדעת איך מרגיש הבן שאת נותנת לו את 'כיף', האם זה בעל משמעות המעוררת משיכה עבורו או לו. גם על עצמך קשה לך לדעת מתי זה יעבור מפסים ידודיתיים לפסים יותר משמעותיים המלווים במשיכה ורצון להמשיך את הקשר והמגע. וזה בדיוק המקום ממנו אנחנו רוצים להישמר, כי כשמגיעים למקום הזה קשה מאד פתאום להחליט להפסיק לגעת, כדי שלא נגיע למצב אינטימי אף יותר ולא ראוי לפני נישואין.  כפי שאמרו חז"ל "אין אופוטרופוס לעריות" – הכלל הזה אומר שלמרות שלא כולם נופלים, לכל אחד יש את הפוטנציאל ליפול בתחום היחסים בגלל כח המשיכה החזק הטבוע בנו, "ואל תאמן עצמך עד יום מותך".
לסיכום, זאת הסיבה שאנחנו מעוניינים ליצור חברה מכבדת וצנועה אשר שומרת על הגבולות שבין נשים וגברים כפי שלומדים בהלכות ייחוד ונגיעה.
 
חזקי ואמצי
אם ההתנהלות כרגע בסניף היא כזו שהבנים והבנות נוגעים זה בזה, ניצבת בפנייך שאלה לא פשוטה – האם את מסוגלת לגייס את האומץ להיות הראשונה שתגיד שהיא נמנעת ממגע מעכשיו והלאה. אני מקווה שהחברה' יכבדו אותך על ההחלטה. ברור שזה לא יהיה קל, אבל אם תצליחי לקבל את הדברים שכתבתי אולי תשתכנעי שזה הדבר הנכון לעשות.
בהצלחה לך, אני מקווה שדברים אלו עזרו לך.
רחל
 
הרחבה
המקור ההלכתי לאיסור נגיעה וסוג המגע האסור
הדיון בנושא נגיעה של איש באישה (ולהיפך) מקורו במדרש ההלכה (ספרא אחרי מות יג) ובגמרא (מסכת שבת, יג,א) כאשר הדיון נסוב סביב הפסוק בפרשת אחרי מות "איש איש אל כל שאר בשרו לא תקרבו לגלות ערוה" (ויקרא יח, ו). חז"ל לומדים במדרש שהתורה עשתה סייג לאיסורי עריות בכך שאסרה קרבה כלשהי בין גבר לאישה נידה (בימינו כל נערה או אישה לא נשואה היא אישה נידה), אשת איש או קרובי משפחה האסורים משום עריות.
ישנה מחלוקת בין הפוסקים האם איסור הקירבה, דהיינו נגיעה, הוא איסור מן התורה או מדברי חכמים (רמב"ם ספר המצות לא תעשה שנג ורמב"ן בהשגותיו שם). בכל אופן, גם הרמב"ם, אשר פוסק שהאיסור הוא מן התורה, כותב במפורש שמדובר במגע שהוא "דרך תאוה ונהנה בקירוב בשר", כלומר מתוך הקשר אינטימי. מכך יוצא שלכל הדעות נגיעה "סתמית" שאין עמה חיבה כלל או חשש שיביא את השניים למצב אינטימי יותר, אינו אסור על פי פסיקת הראשונים.
לסיכום, יוצא שמן הצד האחד ברור שמגע של חיבה ותאווה אסורים. אך מן הצד השני יש גם מגע שהוא מקרי או קצר שאין עימו שום חברות וחיבה כלל, שהיא מותרת. למשל, באוטובוס כאשר אנשים רבים נדחפים ונשים וגברים באים במגע "סתמי" (אג"מ אב"ע ב, יד)או טיפול מקצועי של רופא גבר באישה או להיפך (ש"ך יו"ד קצה סק"כ ואג"מ שם).אך יש גם מצב ביניים עליו צריך לתת את הדעת.
דין נגיעה שאינה אינטימית אך אינה סתמית
ישנו דיון לגבי לחיצת יד של גבר אשר הושיט את ידו לאישה אולהיפך, האם מותר ללחוץ את ידו/ה? מצד אחד מדובר באקט של נימוס, אשר אינו ממקום אינטימי, אך מצד שני יש בו ביטוי של חברות וקירבה מסויימת בין אנשים.פוסקים רבים אוסרים לחיצת יד והמתירים לרוב יתירו רק במקים מסויימים אם יש חשש לפגיעה בכבוד הבריות, בכך שיביישו את מי שהושיט את ידו (ולא משום שמותר ללחוץ יד באופן שגרתי) (אג"מ אה"ע א,נו, מים חיים ח"ב עב ועוד). לא נתייחס בהרחבה לדיון ספציפי זה כרגע כיוון שזאת לא היתה שאלתך, אך מתוך נקודה זומתחדד לנו שיש תחום אפור שבין מגע סתמי נטול רגשות לבין מגע שיש בו תחושת קירבה. אנחנו רואים שגם בתחום אפור זה רוב הפוסקים סייגו ואסרו את המגע.
טעם איסור נגיעה
לאור דברים אלו אשתדל להסביר מהי המחשבה שמאחורי הלכות נגיעה לפי עניות דעתי.
ב"ה האדם נברא עם משיכה לבן המין השני, שהיא זו המניעה אנשים להתחבר לקשרי זוגיות בריאים וקדושים ויצירת משפחה. ולכן, בזכות משיכה זו, קשה מאד בפועל לדעת מהם תחושותיהם של האחרים המתנהגים באותה צורה כמוך. לא קשה להעלות על הדעת שמתוך קבוצת החברים יש כמה ביניכם שלמגע עם מישהו או מישהי אחר מתוך הקבוצה יש משמעות עבורו.  ואפילו על עצמך, למרות תחושותייך כרגע, לא תוכלי לדעת מתי פתאום גם לך יהיה לזה משמעות מעבר ל"סתם כִיף". כאשר עוברים לשלב זה כבר מגיעים בדיוק למקום שחכמים רצו לסייג אותנו ממנו מפני האיסור לקשר אינטימי לפני נישואין, כי משם היכולת לעצור את המהלך ופתאום להחליט שלא נוגעים זה קשה מאד.
למה לא לגעת בקשר קרוב
גם כאן בני נוער שואלים מדוע חכמים אסרו לגעת, גם כאשר יש לזה משמעות לשני הצדדים. ועל זה אמרו חז"ל "אין אפוטרופוס לעריות" (פירוש, אין שמירה שיש בה כדי לערוב ולהבטיח מפני איסורי עריות) –הכלל הזה אומר שלמרות שלא כולם נופלים,לכל אחד יש את הפוטנציאל ליפול בתחום היחסים, "ואל תאמן עצמך עד יום מותך" (פרקי אבות ב, ד). המשיכה שבין נשים וגברים הוא דבר מאד חזק וגם האנשים הכי חזקים ותורניים יכולים ליפול בקלות. כמו שידוע על שלמה המלך החכם מכל אדם שהרשה לעצמו לעבור על איסור תורה להרבות נשים כיוון שאמר "ארבה ולא אסור [מדרכה של תורה]" (סנהדרין כא,ב), הרי אני צדיק! וסופו של הסיפור ידוע–שאפילו הוא נכשל.
חברה קדושה ומכבדת
ולכן כדי למנוע את כל הנושא אנחנו משתדלים ליצור מראש חברה מכבדת וצנועה אשר שומרת על הגבולות שבין נשים וגברים כפי שלומדים בהלכות ייחוד ונגיעה. ב"ה יש יותר מודעות לנושא הזה בחברה הכללית (ולא רק הדתית) בתקופה האחרונה, אך לצערנו המודעות עלתה דווקא בגלל פרסום מקרי הטרדה ופגיעה רבים. זאת הסיבה שלפי תיקון החוק למניעת הטרדות מיניות כל מעביד ומוסד חייב לפרסם תקנון המתייחס להתנהגות ראויה ולא ראויה בין גברים ונשים במוסד. כך גם בצבא יש את פקודת "השילוב הראוי" המתייחס בין השאר ליחסים תקינים בין חיילים וחיילות ואוסר "קרבה יתירה" שהיא כל קרבה שאינה כרוכה במילוי התפקיד בצבא ומתייחס גם לנושא של מגורים נפרדים ועוד.
אני ממליצה על קריאת נייר עמדה שהוציאו "בית מדרש רבני" על צניעות במקום העבודה. הנייר מתייחס ברגישות ובתבונה להתנהלות תקינה ובריאה בין נשים וגברים ואת הדברים אפשר להשליך בקלות על התנהלות של בני נוער בסניף.
לקריאה נוספת:
נייר עמדה "בית מדרש רבני" בנושא צניעות במקום העבודה### שאלה  
 אני מדריכה כיתות ז בסניף בני עקיבא מעורב שיש בו הרבה חניכים מסורתיים. במשפחות ובסביבה החברתית של החניכים שלי לא שומרים נגיעה, הם מכירים את המונח, וחלק מההגדרה שלו, אבל אין להם שום מושג על למה ואיך ועם מי שומרים.
איך נכון לחנך לכך? בלי לגרום להם להרגיש רע שבמשפחה שלהם לא מקפידים על ההלכה הזו, בלי לפגוע בתחושת הקרבה והקשר האישי הטוב שיש לי איתם, ולגרום לאהבת ה שלהם ולא לרתיעה מהקפדה על ההלכה?. ### תשובה  
 שלום לך,
השאלה שלך מלאה רגישות ומסירות הן לחניכים שלך והן להלכה. אנסה להציע כמה כיוונים אפשריים אך לפני כן אתייחס לתפקידך כמדריכה.
 
תפקיד המדריכה בחינוך החניכים
בתור מדריכה, חשוב שתדעי שמצד אחד את בעמדה מאד חשובה וקריטית עבור החניכים שלך. את יותר קרובה אליהם בגיל ובמנטליות משאר אנשי החינוך שבחייהם כגון הורים ומורים. את גם בעמדה יותר חברית ו"זורמת" לעומת האחרים. לכן יש לך יכולת השפעה גבוהה עליהם כיווןשהם רוצים להיות בקרבתך וחשים שאת מודל עבורם. מצד שני, גם חשוב שתדעי שאין זה מחובתך ואחריותך לחנך אותם במובן הנוקשה של המילה. ולכן, בנושאים הלכתיים את יכולה לדבר, להסביר, להיות שגרירה לקיום ההלכה – אך לא יהיה זה נכון להורות (או להטיף) לכך.
משום כך את יכולה להוריד מעצמך את כובד המשקל שבשאלה שלך "איך לחנך לכך". עדיף שתראי את עצמך כמודל, שמדבררת את מה שאת עושה ומאמינה בו ומראה את היופי שבדבר בעינייך. (שימי לב להבדל בין "לחנך" לבין "להוות מודל" "לדברר", "להראות").
נקודה נוספת למחשבה-תשקלי היטב מה החניכים שלך מסוגלים לשמוע ומה לא. על פסוק "הוכח תוכיח את עמיתך" (דברים יט,יז) מלמדים חזל "כשם שמצוה לומר דבר הנשמע, כך מצוה שלא לומר דבר שאינו נשמע". בעל התורה תמימה (שם) מלמד שהכוונה היא גם לאמירת דברי מוסר. הוא לומד זאת מהפסוק (ועל פי המדרש בריש רות רבה) "שמע עמי ואעידה בך ישראל אם תשמע לי" (תהילים פא,ט), כלומר – שמעה עמי ואדברה, מתי? – אם תשמע לי. רק אם החניכים יכולים לשמוע יהיה נכון לדבר איתם בנושא.
 
אפשרויות שונות כיצד לגשת לנושא
ביחס לפתיחת הנושא עם החניכים, את יכולה לחכות לעיתוי הנכון כאשר אחד מהם שואל אותך על שמירת נגיעה ולמה את מקפידה על זה (בהנחה שזה בולט להם לעין). שיח בנושא כמענה לשאלה שעולה מהם זה תמיד הכי משמעותי. אם את מרגישה שזה לא יעלה מהם, או שאת לא רוצה לחכות לרגע כזה, את יכולה ליזום פעולה או שיח סביב הנושא. אחרי שתראי איך הנושא מתקבל על ליבם ובאיזו רמה את מצליחה לעורר בהם חשיבה על הנושא תוכלי להחליט אם מתאים להיכנס לפרטי ההלכות.
יש הרבה אפשרויות כיצד אפשר לגשת לנושא של "שמירת נגיעה", אפרט מעט מהם ותוכלי לקרוא עוד בהרחבה (הכוללת בין היתר מקורות מפורטים) על הנושא בשו"תים המצורפים למטה.
ניתן להתייחס לכח המגע, שהוא כח מאד חזק כפי שאנחנו פוגשים אותו גם במגע בין חברים (ללא קשר אינטימי בין המינים) כאשר אחד מניח יד על כתפו של השני ברגעים של תמיכה. הכח הזה מחבר בין אנשים ולכן אנחנו רוצים לוודא שאנחנו משתמשים במגע באופן הראוי, ועם האנשים הנכונים, ולא מפעילים את הכח במכוון או שלא במכוון עם אנשים שזה עלול לבלבל אותם, יגרום להם מבוכה או יצור קשר פיזי עמוק יתור שאינו מתאים.
אם את מרגישה שזה מתאים לגיל ולקבוצה (וההתאמה הזאת חשובה מאד לנושא הזה), את יכולה לדבר איתם על כח המשיכה שבין גברים לנשים, בנים ובנות, ככח שהוא יפה וחשוב, אך נכון לממשו רק בין בני זוג נשואים. מכיוון ש"אין אופוטרופוס לעריות" אנחנו נזהרים שלא לתת למשיכה ביטוי פיזי לפני נישואין. אדם לא יודע למי ומתי הוא יימשך לבן המין השני ולכן אנחנו שומרים תמיד על מרחק מה כדי שלא נגיע למקום זה מבלי משים לב.
ניתן לדבר עם החניכים על ההלכה באופן כללי (בין היתר גם) כשומרת עלינו מפני היצרים שלנו, ולבקש מהם לחשוב על דוגמאות לכך שהרגש (או היצר) שולט עלינו, גם כשאנחנו יודעים בראש שזה לא נכון לפעול על פיו. אילו רגשות הם חזקים עד כדי כך שהם משתלטים עלינו? (לדוגמא כעס, קנאה, תאוות האכילה). כשלב שני, אפשר לשאול אותם מה עוזר להם לעמוד בפיתויים או ברגעים בהם יש פרץ רגשות שמתחיל לנהל אותם אבל הם לא רוצים להיגרר אחריו? ולבסוף דברי על שמירת נגיעה וכיצד הלכה זו עוזרת לנו לשמור על עצמנו.
מכיוון שהחניכים שלך עוד צעירים יחסית ויתכן שהם עוד לא מודעים מספיק ליצריות הקיימת בין בנים ובנות, יכול להיות שההתייחסויות שלך לנושא יישמעו להם רחוקות ויגחכו. דעי שבחינוך אנחנו זורעים זרעים ומטפטים טיפות מים בטפטפת לאורך זמן, ואולי בהמשך הדברים שלך ייכנסו אליהם ללב, גם אם אין לזה השפעה מיידית.
תשקלי אם את רוצה להגיד להם שבזמן הפעולות את מבקשת מהם לכבד את ההלכה ולהימנע ממגע בין הבנים והבנות. או לכל הפחות שאת מבקשת מהם לכבד אותך ולא לגעת בך.
יחס הקרבה שלהם אליך לא ייפגע כל עוד את משדרת שאת כתובת בשבילם ויש לך אוזן קשבת לכל דבר. כל עוד תביעי את החיבה שלך כלפיהם באופנים אחרים הם יבינו זאת, גם בלי המגע.
בתים שונים, חינוך שונה
השאלה שאת מעלה ביחס לבתים בהם גדלים ומתחנכים החניכים היא שאלה חשובה ואכן דורשת הרבה רגישות. תוכלי לדבר על זה שאת משתפת מהעולם שלך, בתור מי שההלכה חשובה לה, ואת ממשיכה לגדול וללמוד ואת מזמינה את החניכים ללמוד ביחד איתך. יחד עם זאת לומר שכל משפחה בוחרת את הדגשים שלה ואיפה היא משקיעה ולכן אין בכוונתך להיות שיפוטית לגבי צורת החיים של אף אחד וכמובן אין זה מתפקידם של החיניכים לחנך או להיות שיפוטיים כלפי התנהלות ההורים שלהם. המקום שלך הוא של רצון לשתף את החניכים בדגשים שאת בחרת בהם.
עלי והצליחי במלאכת הקודש שבהדרכה,
בברכה,
רחל
הרבנית רחל ריינפלד- וכטפוגל היא רבנית בית הספר בתיכון אור תורה רמות
 
להרחבה
קישור למאמר של הרב יוני לביא עם רשימת טעמים לשמירת נגיעה.
באתר מצויה תשובה נוספת שלי המרחיבה ביסודות איסור נגיעה, תוכלי להעזר גם בה### שאלה  
 האם מותר להפעיל מכונת כביסה ערב שבת אם היא תסיים את פעולתה בשבת?. ### תשובה  
 שלום,
שאלתך היא שאלה מעניינת, כיוון שלכאורה הציווי לשבות בשבת הוא עלינו ולא על הכלים (והמכשירים) שלנו, אך בפועל נוהגים כרמ"א בשולחן ערוך שלא להפעיל בערב שבת מכשירים שיעשו רעש בשבת משום כבוד השבת. (שולחן ערוך אורח חיים סימן רנ"ב, סעיף ה'). אך, הרמ"א שם מסייג שכאשר יש צורך מיוחד בהפעלת המכשיר – מותר, כגון מכונת כביסה או ייבוש עבור חייל שהגיע הביתה קרוב לשבת ויוצא קרוב לצאת השבת. (שו"ת שיח נחום אורח חיים ט"ו, שו"ת יחוה דעת חלק ג סימן יח והתייחסות לפסק הרב עובדיה יוסף בעניין מנהג הספרדים באתר הלכה יומית)
במקרה של צורך שבו תפעיל את המכונה יש לשים לב שעם סיום הכיבוס יהיה אסור לגעת בבגדים הרטובים בשבת שהם בגדר מוקצה. זאת מכיוון שבכניסת השבת הם היו רטובים מאד ולא ראויים ללבישה (שולחן ערוך שם סימן ש"ח משנה ברורה סעיף קטן ס"ג).
בהפעלת מכונת ייבוש הסיפור הוא שונה ואם הפעלת אותה לפני כניסת השבת  לצורך יהיה מותר ללבוש את הבגדים בשבת כאשר יתייבשו. זאת מכיוון שרק בגדים רטובים ממש הם מוקצה ואילו לחים (פירוש שאם נוגע בהם ידו לא תירטב במידה כזו שיוכל להרטיב בה גם דבר אחר) אינם מוקצה (בהנחה שמדובר בבגד שיצא מכביסה רגילה עם סחיטה ואינו נוטף מים).
אך נסייג שאם נדלקת נורה או מופעלת זרם חשמלי כלשהו בעת פתיחת הדלת כמובן יהיה אסור לפתוח אותה.
בברכה,
רחל
לקריאה נוספת:
הטיפול בבגדים בשבת – שמירת שבת כהלכתה פרק טו
מוקצה בין השמשות – פניני הלכה הלכות שבת פרק כג, סעיף י
הלכה יומית על בסיס פסיקת הרב עובדיה –  http://halachayomit.co.il/he/ReadHalacha.aspx?HalachaID=743
האם ניתן להשתמש בתבנית פיירקס לחילופין פעם להכנת מאפים בשריים ופעם להכנת מאפים חלביים
 
 ### שאלה  
 האם מותר להשתמש בתבנית פיירקס לפעמים לאפיה בשרית ולפעמים לאפיה חלבית?. ### תשובה  
 שלום לך,
לפי הפסיקה הספרדית יש פוסקים המתירים ויש האוסרים את השימוש בכלי זכוכית לבישול בשרי וחלבי על ידי שטיפה יסודית בלבד ביניהם. על כן, ראוי לבדוק מהו מנהג המשפחה ולנהוג על פיו.
בהיעדר מנהג, הנטייה של הפוסקים הספרדים היא להחמיר ולא להשתמש בכלי זכוכית לחלבי ובשרי אלא אם כן הגעילו את הכלי בין השימושים.
במצב של צורך מיוחד, או שלא באופן תמידי יש מקום להקל אך יש להשתדל לא להגיע למצב זה. (ראי הרחבה בהמשך).
הפסיקה האשכנזית היא שאין להשתמש בתבנית אפיה מזכוכית/ פיירקס למאפה חלבי ובשרי, אפילו על ידי הגעלה ביניהם. (הדין בכלי לבישול הוא שונה מכלי לאפיה)
בברכה,
רחל
 
הרחבה:
בכדי להדגים את הפסיקות השונות בתוך הפסיקה הספרדית: הרב עובדיה הוא מן המתירים את השימוש הנ"ל על ידי שטיפה יסודית (יביע אומר חלק ד' אורח חיים סימן מא), ואילו הרב חיים דוד הלוי מחמיר (מקור חיים קפו, מ-מא). למרות שמן הדין על פי השולחן ערוך (אורח חיים סימן תנא) מותר להסתפק בשתיפה, הפוסקים נוטים להחמיר מכיוון שכלי זכוכית היום אינם יקרים ואפילו עניים היו מקפידים להחמיר וקונים כלים נפרדים. הסיבה להחמיר הוא בכדי להרגיל להפרדת כלים באופן כללי – זכוכית כמו כל שאר סוגי הכלים המצריכים הפרדה. ולכן, לסיכום, לפי הספרדים עם יש צורך בכך ומדובר בשימוש לא קבוע של כלי אחד לשני המינים, ניתן להתיר את השימוש על ידי שטיפה יסודית בין בשר לחלב. אך כנוהג קבוע ראוי להחמיר.
על פי הרמ"א (בשולחן ערוך שם), על פי הדין לא ניתן להכשיר זכוכית בשום אופן.
אך היום בגלל שתעשיית כלי הזכוכית השתכללה וניתן להגעיל כלי זכוכית מבלי שייהרסו, רוב הפוסקים מתירים החלפת השימוש בכלי זכוכית על ידי הגעלה (שו"ת ציץ אליעזר ט,כו), ורבים החמירו שיש להגעיל שלש פעמים. אך, תבניות אפיה הם סיפור שונה מכיוון שהמגע שלהם הוא ישיר עם החום (שלא כמו בתבשיל שיש נוזלים), וכדי להכשירם דרוש ליבון. ליבון אינו אפשרי בכלי זכוכית ולכן אין להעביר בשום דרך תבנית אפיה מזכוכית משימוש למין אחד לשימוש למין השני.
לקריאה נוספת:### שאלה  
  לכבוד הרבנית היקרה שלום וברכה!
במשפחתי המורחבת והמצומצמת יש בעיה של פלאפונים לא כשרים ללא הגנה. אך לי יש פלאפון לא כשר עם הגנה. בהגנה יש אפשרות להוריד דברים שעובדים עם אינטרנט ללא אינטרנט כגון: וואצפ.
וזאת הדרך שלי לתקשר עם המשפחה.
האם אני יכולה להשתמש בוואצפ או לא?
ואם אפשר לקחת בחשבון שיש לי בבית אמא חולה במחלה כבר המון שנים והיא במצב קשה.
ויש לי אח עם תסמונת דאון…
וגם אני עברתי חיים נורא לא פשוטים:
בגיל 4 ניכוותי ברמה 3 עמוק!!! הכי קשה שיש ועד היום אני סובלת… 
אם אפשר להתפלל על כל הבית לאחרונה כי המצב של אמא שלי מחמיר אז הבית כל הזמן במתח ויש פה עצבים מתיחות וחוסר נעימות לחיות אחד עם השני!!!
תתפללו עלינו. ### תשובה  
 יקרה,
אני מבינה מדברייך שאת מתמודדת עם נסיונות לא פשוטים. יחד עם זאת אני מזהה אצלך אמונה חזקה וחוסן. יהי רצון ותכונות אלו יעזרו לך להתמודד על הצד הטוב והנכון ביותר ושה' ישלח לך כוחות.
תקשורת שוטפת עם משפחתך נשמעת בשלב הזה דבר חיוני עבורך. לעניות דעתי השאלה אינה האם וואצאפ או אמצעי תקשורת אחרים הינם "מותרים" או לא, אלא כיצד את בוחרת לעשות שימוש באמצעים אלו. לדוגמא, במקום לשאול האם "מותר" להשתמש באינטרנט, יותר נכון לשאול "מה ואיך" משתמשים באינטרנט? האם נעיין באתרים שיש בהם חומרים תורניים? (כמו שאלתך זו שנשאלה בפורום שמעניק עזרה הלכתית לאלפי אנשים). או לקבלת מידע שימושי יומיומי? או שמא לעיון באתרים לא ראויים או לא צנועים? האם התקנו מערכת הגנה נגד אתרים לא מתאימים? וכדומה. לדוגמא מתוך חז"ל ראי בהרחבה.
וכך גם לגבי השימוש בוואצאפ, הבחירה בידייך לעשות בו שימוש "כשר" או שימוש "לא כשר". בחרי בתבונה באילו קבוצות בוואצאפ נכון להישאר חברה. אין צורך להישאר מחוברת לכל קבוצה אליה צירפו אותך, אם התכנים של הקבוצה אינם הולמים את השקפת עולמך.
מכיוון שיש אנשים שמרגישים שהם צריכים עזרה בשימוש נכון באמצעי התקשורת, יש אפשרות להיעזר במידת הצורך באדם קרוב. למשל, לתת לאדם קרוב גישה לפלאפון שלך לראות מה את עושה בו. וכך האדם יודע ש"מפקחים" עליו וזה יכול לעזור לו לשמור על עצמו יותר (כך לדוגמא יש הורים שכאשר נותנים לילדים שלהם פלאפון הם אומרים לילד שהם צריכים לתת להורה גישה חופשית לפלאפון).
בעניין המתח בבית, יתכן וכדאי לך לבדוק עם מישהו קרוב שמכיר את המשפחה כיצד ניתן לשפר את האווירה ואיך אפשר להגיע לשיח פתוח בנושא ואולי תצליחו למצוא את הדרך להחזיר את אווירת השלום לבית.
בברכת שלום ואחוה,
רחל וכטפוגל
 
הרחבה:
במדרש תנחומא (פרשת מצורע סימן ה) מסופר על רבי ינאי ששמע שרוכל מסתובב ומוכר את "סם החיים". ביקש רבי ינאי מהרוכל ללמוד ממנו מהו סם זה. התפעל הרוכל (וכן תלמידיו של רבי ינאי) שהוא לא הכיר מהו סם החיים. הראה לו הרוכל את הפסוק בתהילים (לד, יג-יד) "מי האיש החפץ חיים אוהב ימים לראות טוב. נצור לשונך מרע ושפתיך מדבר מרמה". לאחר שהלך הסביר רבי ינאי לתלמידיו שהכיר את הפסוק אך הרוכל ביררו בידו.
מסביר הרב אשר וייס במנחת אשר (ויקרא עמ' תעח) שההתפעלות של רבי ינאי היא מכך שדווקא רוכל הוא זה ש"לימד" אותו ששמירת הלשון היא סם החיים. שהרי רוכל הוא בד"כ אדם העובר בעיירות ושומע, ואוסף ומשתתף ברכילות. (רכילות מלשון רוכל). והחידוש הוא שאין זה מחוייב המציאות שאדם שנמצא במקום שבו מתאפשר לו לחטוא, אכן יחטא.
את הסיפור הזה הבאתי כאן כדי להדגים שהשימוש באמצעי התקשורת אכן יכול להיות פתח לשימוש לא הולם ואף לחטוא – אך הבחירה הינה ביד האדם כיצד הוא משתמש בהם לטוב ולא לרע.
 
 ### שאלה  
 שלום לקורא/ת שאלה,
מאז שאני זוכרת את עצמי אני ילדה שמשתפת ומתעדת כמעט הכל. אם לא הכל .. אז זה החלק הראשון של השאלה , האם זה בסדר? זאת אומרת, בעבר היה לי פייסבוק והייתי רושמת ומעלה לפות 10 פרסומים ביום אבל כבר מחקתי את הפייסבוק והיום אני פשוט משתפת דברים שקורים לי ברשת חברתית אחרת ואת הדברים הפרטיים יותר עם החברה הכי טובה שלי וגם ביומן שלי כי אין, אני פשוט לא יכולה מבלי לתעד.
החלק השני של השאלה הוא שבשנים האחרונות התפתחה תעשיית היוטיוב ורציתי לשאול האם מותר לי לפתוח "ערוץ" שבו אצלם סרטונים של עצמי אשתף דברים למשל דברים שלמדתי או תובנות מהחיים שהגעתי אליהן או סרטונים בהם אדגים כיצד ליצור דברים של "עשה זאת בעצמך" כאלה , או טיפים למטבח שאבא לימד אותי וכו´ .. אני מתלבשת צנוע והאמת שאחת הסיבות שאני רוצה לעשות את זה הם כדי דווקא לקרב אנשים אל הדת, זאת אומרת, כבר יצא לי שכמה חברות אמרו שהן התחזקו בגלל התמונות שאני מעלה לאותה רשת חברתית שאני משתמשת היום, אני פשוט רוצה להראות לעולם שלא רק שהיהדות לא מונעת מימנך את ההנאה בחיים אלא היא מכפילה אותה כי אז ההנאות הן איכותיות יותר.
אז בעיקרון כבר 4 שנים בערך שאני רוצה לפתוח ערוץ אבל לא עשיתי את זה בעקבות פרפקטציוניזם , ובשנה האחרונה התחזקתי די הרבה אז זה הוסיף לי התלבטויות של האם זה מותר בכלל, האם אין בעיה הלכתית עם זה .. כי אם יש אז כמובן שאמנע מעצמי לעשות זאת. מה דעתך?. ### תשובה  
 שלום לך,
משאלתך ברור שאת אדם שופע וחושב ולכן הפנית אלינו את השאלה החשובה והמורכבת שלך. היא מורכבת מכיוון שמצד אחד פנית אלינו ל"משיבת נפש" כדי לקבל הנחייה הלכתית, אך יחד עם זאת ברור שיש כאן שאלה נוספת אישית יותר. תיארת מצב שבעבר פירסמת הרבה פוסטים. את עצמך הרגשת שחשיפה ברמה כזו אינה חיובית, ויזמת תהליך של צימצום הפרסום. רקע זה חשוב מאוד בקבלת ההחלטה על פתיחת ערוץ. אלו שאלות חשובות מאוד אבל לא רק הלכתיות. לשאלה אם נכון לך לתעד ולפרסם ברשת כל כך הרבה, כדאי שתתייעצי עם אדם בוגר וקרוב שמכיר אותך היטב (הורה, קרוב/ת משפחה, מורה, מדריכה) להבין מהו השורש לצורך שלך לפרסם דברים והאם זה נכון לך לפעול כך.
במקביל לבירור הנושא הראשון, יש להתייחס לכמה נקודות נוספות בפרסום –
צניעות– מעבר ללבוש צנוע יש להתייחס לאופן הצגת הדברים: תנועות, שפה ובעיקר לתכנים עצמם.  
גם ביחס לשיתוף עצמו, חשבי עבור כל סרטון שאת מעלה, האם זה פורץ את גבול הפרטיות האישית שלך ולא ראוי לשיתוף ההמונים.
הרגלים נכונים וניצול זמן – היי כנה עם עצמך ותבדקי האם את מבלה זמן רב מידי בתיעוד וברשת אשר בא על חשבון דברים חשובים אחרים כגון התפתחות אישית, התחזקות, משפחה?
מזיקים – עלייך להיות מודעת לאנשים שאין כוונותיהם טהורות כשלך, שיכולים לגרום לך עוול על ידי שימוש לא נכון בסרטונים שאת מעלה או בפועל להזיק לך. ודאי שאת שומרת על פרטיות ולא משתפת פרטים אישיים. גם בנושא הזה תוכלי להתייעץ עם אדם בוגר הקרוב לך.
באופן כללי חשוב לדעת שהמרחב האינטרנטי הוא מורכב. גם אנשים בוגרים נעזרים בייעוץ בתכנים אותם הם משתפים, בעיקר אם מדובר על פתיחת ערוץ או פעילות דומה. עצה וליווי חשובים ביותר וחשובים כפליים  כמדובר באישה צעירה בתחילת דרכה.
עלי והצליחי, שתזכי להמשיך להתחזק בתורה ובאופן אישי,
רחל
 
 ### שאלה  
 שלום, איך אני יודע אם אני חסום זיווג ? ומה התפילה להתפלל בשביל להכיר זוגיות ?. ### תשובה  
 התשובה ניתנה על ידי הרבנית שירה מרילי-מירוויס במסגרת מיזם "משיבת נפש – רבניות בית הלל"
השלום והברכה.
ראשית- אני רוצה להתנצל על העיכוב במענה. קראתי את שאלתך, והיא עמדה לנגד עיני ימים רבים. חשבתי על השאלה ועל הכותב אותה, וחשבתי מהי התשובה אותה אתה רוצה לשמוע. אין לי אלא לענות לך מרחשי ליבי, בכנות ובפשטות.
חיפשתי להבין את המונח שהתמשת בו "חסום זיווג". לא מצאתי לכך מקורות. עם זאת, מהשאלה שלך אני שומעת מספר דברים:
הראשון – התחושה שלך כי אתה בשלב ללא יכולת התקדמות או תזוזה.
השני – הרצון שלך לצאת מהמצב הקיים.
והשלישי – האמונה השלמה שלך בכוחה של תפילה.
אני שומעת ממך כי אתה בשלב בחייך בו היית רוצה להתקדם ולהתפתח לשלב הבא אך לא מצליח בכוחך בלבד לעשות כן. אני מבינה שאתה במצב לא פשוט כלל מבחינה נפשית ורגשית, והייתי רוצה לחזק את יידיך ולהציע לך להמשיך בכוחך זה – להמשיך לרצות, להמשיך לקוות, להמשיך להאמין שהמצב בע"ה ישתנה, וכמובן להמשיך ולהתפלל.
עם זאת, אני מקווה שאתה גם פונה לאפיקים מעשיים בחייך – נרשם אצל שדכנים, בודק באתרים רלוונטים ומתאימים ויוצא לפגישות. בנוסף, הייתי מציעה לך לשתף ולדבר עם חברים, משפחה והקהילה הקרובה לך. ספר להם שאתה מחפש, שהיית שמח אם היו חושבים עליך ועוזרים לך למצוא זוגיות. בקש מהסביבה שלך שתתפלל עליך גם, ויצטרפו תפילותיך לתפילתם.
ישנם תפילות רבות ומנהגים שונים ביחס לתפילה על זוגיות. אני מצרפת קישור לאתר "תפילות", המציע פרקי תהילים ובקשות. אני מאמינה בכוחה של תפילה, בכוחה של השתדלות. אני מאמינה שהתחושה שאתה עושה משהו אקטיבי ומשקיע בהשתדלות שלך – בוודאי גם בה יש להועיל.
לצד כל מה שכתבתי חשוב להוסיף שלפעמים כשאדם מרגיש שהוא תקוע בתחום מסוים בחייו הדבר הנכון הוא לפנות לעזרה מקצועית. עזרה כזו יכולה לסייע להתקדם ולהשתחרר מהחסימה. חשוב להגיע לייעוץ כזה מתוך רצון וכוחות לעבוד עבודה רגשית. אם אתה מעוניין בכיוון זה תוכל לפנות דרך רופא המשפחה בקופת חולים שיוכלו, בעזרת ה', להפנות אותך לאדם המתאים.
לסיום, הייתי רוצה לחזק אותך ולהתפלל איתך יחד שבע"ה תמצא את אשר ליבך מבקש.
שירה מרילי-מירוויס
הרבנית שירה היא עמיתה במכון למנהיגות הלכתית במדרשת לנדנבאום.
הרחבה:
קישור לאתר "תפילות":### שאלה  
 סבתא שלי נפתרה בראש השנה והיא הייתה בערך המידה שלי, אפשרי הלכתית 
1. ללבוש/לקחת בגדים שלה כמו מעיל חורף? (כי נעליים יודעת שבעייתי)
2. גרביונים שהיו שלה עוד סגורים בחבילה אפשר לקחת?. ### תשובה  
 שלום יקרה,
תנוחמי מן השמיים. צר לי על האובדן שלך ושל משפחתך.
לגביי לבישת הבגדים של הסבתא ז"ל, אין איסור ללבוש בגדים או תכשיטים של הנפטרת. ההסתייגות ההלכתית היחידה היא ביחס לנעילת הנעליים, וגם כאן נראה שאפשר להקל. ישנו מנהג קבלי שלא לנעול נעליים שהנפטר לבש בשעת מיתתו.
חשוב לי לציין שבעולם ההלכתי של דיני אבלות ישנו משקל משמעותי למנהגים. במהלך הדורות התפתחו בקהילות השונות מנהגי אבלות, בנוסף לדינים הקבועים בהלכה,  ויש עניין לענ"ד לשמר את המסורות והמנהגים הנ"ל. אולי כדאי לשאול במשפחה האם יש מנהגים לעניין לבישת הבגדים.
אוסיף בנימה אישית, שיכולה להיות משמעות רגשית ללבישת בגדי הסבתא. יש בכך מעין המשכיות, אפילו ברמה הפיזית הפשוטה, של להמשיך ולשאת את דמותה של הסבתא איתך בחיי היום יום.
אפרט את המקורות ההלכתיים:
ההתיחסות בהלכה להנאה מחפצי הנפטר מופיעהבגמרא במסכת עבודה זרה (דף כט ב.). הסוגיה לומדת מעגלה ערופה כי אסור  להנות מהנפטר ומכל דבר שקשור לנפטר: " מה עגלה ערופה אסורה בהנאה, אף מת וכל תכריכיו אסורים בהנאה" .
היה ניתן להבין מגמרא זו שיש איסור להנות מכל חפצי הנפטר, אך חכמים פרשו גמרא זו כמדברת רק על דברים הקשורים לגופו של הנפטר ממש  (כגון שיניים תותבות) ולא על חפצים שהנפטר לובש או עונד.
השולחן ערוך (סימן שמט, סעיפים א וב), פוסק  לפי פירוש גמרא זו כי אסור להנות מגופו של הנפטר ומכל הדברים שקשורים אליו ממש. אולם אם החפץ אינו קשור לגופו של הנפטר ממש – כגון טבעות, מותר להסירם ולהנות מהם. (רשי שם).  גם הפתחי תשובה מביא בשם הבכור שור כי לא נאסרו אלא דברים שהם חלק מגופו כגון פאה ושן תותבת, אבל שאר קישוטים מותרים.
לכן לשאלתך את יכולה להשתמש בבגדים עליהם שאלת.
מכאן, שאין איסור להשתמש בבגדיו ובתכשיטיו של הנפטר, ובמיוחד שחלק מהראשונים [רמב"ם (אבלידכא), רש"יבערכין (ז' ב 'ל"ד)] התירו הנאה אפילו בשיער.
בשאלתך הזכרת שאת יודעת על בעיה בנעלים, אכן יש מנהג ביחס לנעליים אולם פוסקים גדולים פסקו שניתן להקל גם כאן. ביניהם הרב וואזנר והרב עובדיה יוסף. לפירוט בנושא מקור המנהג ובפסיקה  להקל בו עייני בהרחבה.
בתפילה לבשורות טובות ישועות ונחמות,
שירה
הרבנית שירה מרוויס היא עמיתה במכון למנהיגות הלכתית ע"ש סוזי ברדפילד. מלמדת תנ"ך והלכה במדרשת לינדנבאום.
הרחבה:
האם אסור להשתמש בנעלי נפטר, או לתת אותם לאחרים?
ר' יהודה החסיד בספר החסידים (תנד) כותב שאדם לא יעשה צדקה בדבר שיש בו סכנה לאחר, ומביא כדוגמא – נתינת נעלי המת לעני. הוא אוסר זאת משום "ואהבת לרעך כמוך" . מכאן שלדעת ר' יהודה החסיד אסור להשתמש בנעלי הנפטר וגם אסור לתת אותם לאחרים.
הרב ראובן מרגליות (מקור חסד לס' חסידים שם הע' ב) מביא טעמים אחדים לדעתו של ר' יהודה החסיד:
א. נעל כשאינה במידה הנכונה, יכולה להיות לוחצת ולגרום למחלות.
ב. המקור לאיסור נעילת נעלי הנפטר הוא קבלי. האיסור הוא דווקא בנעליים שנעל הנפטר בשעת מיתתו.
ג. החשש בנעילת נעלי הנפטר הוא בנעליים שנעשו מעור של בהמה שמתה ולא נשחטה. החשש הוא שאולי נחש הכיש את הבהמה, והארס עדיין מפעפע בעור ויכול חלילה לסכן את מי שנועל את הנעליים. כיום, חשש זה לא רלוונטי.
יוצא מכך, שמתוך שלושת הסיבות  לאיסור נעילת נעלי הנפטר, אנו צריכים בעצם לחשוש רק לאיסור הקבלי, שמתייחס רק לנעליים שהנפטר נעל בשעת מיתתו.
הרב וואזנר זצל בספרו "שות שבט הלוי" (חלק ד' סימן קנ"ד) מתייחס לפסיקתו של ר' יהודה החסיד, ומעיד כי הוא אינו פוסק כך: "…וכך אני רגיל להורות שמנעלים של מת שהלך בחיים עכ"פ יתנו לעניים, א"כ אין מקום כלל לספיקו."
הרב עובדיה זצ"ל, בספרו "יביע אומר" (חלק ג' יורה דעה סימן ה') מתייחס גם הוא לאיסור של ר' יהודה החסיד. וכך הוא כותב: " נראה לומר דאף ר"י החסיד לא אסר משום ודאי סכנה, אלא ספיקא וחששא בעלמא היא." הרב עובדיה מעיד שיש מנהג בבגדאד לקרוע לחתיכות קטנות את הנעליים שנעל הנפטר בשעת מיתתו, על מנת שאיש לא יהנה מהם. הרב מסביר שכנגד האיסור, צריך גם לחשוש ל"בל תשחית", ולכן אין להרוס היום נעליים. הר' עובדיה פוסק שטעמו של ר' יהודה החסיד הוא חשש בעלמא היום, ואין להחמיר בזה.
 
 
 
 
 
 
 
 
 
 
 
 ### שאלה  
 יש לנו מיטה זוגית והחדר קטן ואין מקום למיטה יהודית
האם אפשר בתקופת הרחקה להניח מזרון יחיד עבה מאוד על המזרון הזוגי וכך שאחד מבני הזוג יישן על המזרון היחיד הגבוה והבן זוג השני יישן כרגיל על המזרון הזוגי לשם הרחקה?. ### תשובה  
 התשובה ניתנה על ידי הרבנית נועה לאו במסגרת מיזם "משיבת נפש – רבניות בית הלל"
שלום רב,
בזמן שבני הזוג אסורים אין לישון במיטה אחת, גם אם מדובר במזרונים נפרדים ובהפרשי גובה.
הרווח בין המיטות לא צריך להיות גדול, מעיקר הדין מספיק שהן לא תגענה זו בזו.
אין חובה לקנות דוקא "מיטה יהודית". אפשר לרכוש שתי מיטות צרות ולהצמיד אותן זו לזו. או לרכוש ספה נפתחת, שתהיה סגורה במהלך היום.
אין מקום להקל בהפרדת המיטות בחדר השינה הקבוע בבית.
אומנם הרב דוד יוסף התיר לישון כל אחד על מיטתו גם אם הן נוגעות זו בזו, אם יש הפרשי גובה ביניהן (כמו בספה כפולה הנפתחת למיטה נמוכה ומיטה גבוהה) אך עדיין מדובר על שתי מיטות נפרדות, ונראה שהוא מתייחס להפרש גובה משמעותי יותר מאשר מזרון על גבי מזרון (ראה מקור 4).
בשעת הדחק ובאופן זמני, כגון כאשר מתארחים מחוץ לבית וישנה רק מיטה זוגית אחת, הפתרון שהצעתם יכול להתקבל.
(כמו גם פתרונות אחרים: למשל, לגלגל שמיכה ולשים באמצע המיטה וכד')
בשאלתך לא ברור לי האם אתה מתאר מצב קבוע או אם מדובר במצב זמני, של דירה שכורה לטווח קצר וצורך בהוצאה כספית נכרת על מנת לרכוש מיטה אחרת. אם זהו המצב אולי יש מקום להקל, כמו במצבים של שעת הדחק (ראה הערות 4 ו5(
נועה לאו
הרבנית נועה היא יועצת הלכה, מנהלת תוכנית קרן אריאל להכשרת יועצות הלכה וסגנית ראש מדרשת נשמת.
מקורות:
מקור האיסור לישון במיטה אחת – גמרא שבת יג.
נפסק להלכה בשו"ע יו"ד קצ"ה, סעיף ו, והגהת הרמ"א שם, המרחיבה שאין לישון במיטה אחת אפילו אם יש לכל אחד מצע בפני עצמו, ואפילו אם שוכבים בשתי מיטות והן נוגעות זו בזו.
מחלוקות באחרונים לגבי מידת הריחוק הנדרשת בין המיטות. פת"ש סקי"א – מעיקר הדין "סגי בכלשהוא", אך רוב הפוסקים דרשו מרחק רב יותר (שלא יגעו השמיכות והכרים זה בזה, מעבר אדם, שלא יגעו בהושטת יד ועוד – עיינו שש"ה, סימן קצ"ה, סעיף ו, אות ב).
תורת הטהרה (הרב דוד יוסף), הלכות הרחקות סעיף מט.
רוב האחרונים לא התיחסו למצב של חדר קטן בבית. ההצעות להלן נוגעות למצב ארעי של שינה מחוץ לבית. הרב קנוהל, איש ואישה עמ' 166, כותב שיש לישון במיטות נפרדות, שהרווח ביניהן ניכר לעין. הוא מביא בשם הרב אריאל שאם הם מתארחים במקום שיש בו רק מיטה אחת – יגלגלו שמיכה לגובה 30 ס"מ וישימו לאורך כל המיטה כמחיצה. כך מציע גם הרב שלמה לוי, שערי אורה, עמ' 111. הצעה נוספת שלו היא שיורידו מזרון אחד לרצפה.### שאלה  
 רבניות בית הלל שלום,
אשמח להתייחסות הלכתית לגבי השלכות שימוש בגביעונית (מונקאפ) על ענייני נידה.
רקע: הגביעונית היא כוס סיליקון קטנה ורב פעמית שאישה מכניסה לתוך הנרתיק בזמן וסת. הגביעונית אוגרת את הפרשות הוסת בתוכה. לאחר כמה שעות האשה מוציאה את הגביעונית מהנרתיק, מרוקנת אותה, שוטפת ויכולה להכניסה בשנית.
בדרך כלל אני מכניסה את הגביעונית לנרתיק עוד לפני תחילת הוסת (בימים שאני צופה שהוסת תתחיל) וגם משתמשת בה בסוף הוסת כאשר ההפרשות מצומצמות וכהות יותר. היות והגביעונית עשויה סיליקון רפואי אין מניעה שתשב בנרתיק גם בזמן שאין וסת, ככל הידוע לי (בניגוד לטמפונים). אציין שלשימוש בגביעונית יש יתרונות רבים מבחינתי, והוויתור על שימוש בה בימים מסויימים משיקולים הלכתיים יקשה עלי. יתרונות הגביעונית עבורי רבים, הן מבחינה אקולוגית, הן מבחינה כלכלית והכי חשוב – מבחינה בריאותית (השימוש באמצעי ספיגה כגון מגן תחתון ידוע כתורם להתפתחות פטריות בנרתיק).
השאלות שלי הן:
1. האם ניתן להשתמש בגביעונית גם לאחר הפסק הטהרה? איך ניתן לדעת האם ההפרשות שהצטברו בימים אלו בגביעונית אוסרות?
2. לעיתים קרובות כאשר אני מוציאה את הגביעונית האצבעות שלי נכתמות בהפרשות. האם יש חילוק בין מקרה שראיתי את ההפרשה על האצבע למקרה בו ראיתי את ההפרשה על (או בתוך) הגביעונית?
3. כיצד יש להתייחס ל"כתמים" בגביעונית? כלומר הפרשות שאינן בזמן המרכזי של הוסת (לדוגמא כמה ימים לפני, כאשר לא מתחילה וסת בצמוד להפרשה). האם יש השלכה הלכתית לצבע הגביעונית (שלי סגולה, מכירה גם שקופות או בצבעים אחרים).?
אשמח להתייחסותכן לגבי התחום הזה. להרגשתי, יותר ויותר נשים מתחילות להיחשף ולהשתמש בגביעונית ואין עדיין הוראה מוכרת בציבור לגבי השלכות השימוש בגביעונית על הלכות נידה.
תודה רבה.. ### תשובה  
 שלום רב לך,
לשימוש בגביעונית אכן ישנם יתרונות רבים, וברור שאין כל בעיה הלכתית להשתמש בה.
אפתח בהסבר כללי: אין הבדל הלכתי אם הגביעונית מוכנסת לנרתיק בזמן הוסת או שלא בזמן הוסת.
כיוון שהגביעונית מוכנסת לתוך הנרתיק, יש לה דין דומה לבדיקה פנימית בעד בדיקה (כמו לכל הכנסה של משהו פנימה, למשל דיאפרגמה, מכשור רפואי וכדומה). במצב כזה אין להפרשות הנראות על גביה דין של "כתמים", בהם ניתן להקל במצבים מסוימים, אלא של "ראיה בהרגשה". לכן אין משמעות לצבע הגביעונית, לכמות ההפרשה, ולכך שהגביעונית עשויה מדבר שאינו מקבל טומאה (=סיליקון). הדבר היחיד שיקבע האם את אסורה או מותרת הוא צבע ההפרשות.
תוכלי לקרוא על ההבדל בין "ראיה" ל"כתם" באתר יועצות ההלכה של נשמת, בקישורים שכאן וכאן. 
 
לגבי שאלותייך:
1. הפסק הטהרה עצמו חייב להתבצע כשהגביעונית מחוץ לנרתיק. לאחריו ניתן להכניסה, אבל אם הצטברו עליה הפרשות של דם אדום, הן אוסרות כדין בדיקה פנימית. (אם הצבע לא ברור בגלל צבע הגביעונית, ניתן לבחון אותו על ידי שפיכת ההפרשות על ניר לבן).
2. אין חילוק בין ראיית ההפרשות על האצבע או על הגביעונית. בשני המקרים רק צבע ההפרשה יקבע את מצב האישה.
3. הדין זהה גם במצב של הפרשות הקודמות לוסת. כיון שהמראה הוא פנימי – רק הצבע קובע את דינו.
כל הנאמר לעיל הוא במצב שההפרשות נראו בגביעונית. אולם בחלק מהמצבים (שיפורטו להלן) אין חובה להסתכל בהן, ואם ניתן להוציא את הגביעונית, לרוקן ולשטוף אותה בלי להסתכל בתכולתה – האישה אינה נאסרת.
יש חובת ההסתכלות:
א) בעונות הפרישה סמוך לוסת, או כשמופיעים סימנים גופניים המקדימים את הופעת הוסת.
ב) בימי המחזור עצמו.
אין חובת הסתכלות:
לאחר שנעשה הפסק טהרה, גם בתוך שבעת הימים הנקיים, וגם לאחריהם.
בנוסף, אם את מרגישה שפצעת את עצמך בזמן הכנסת או הוצאת הגביעונית, ויש מראה של דם טרי – ניתן במצבים מסוימים להקל, אם ברור שהדם הוא מהפצע ולא מהרחם (בכל מקרה יש לברר עם סמכות הלכתית אם אכן ניתן לתלות בפצע, כי צריך לברר היטב שאכן לא היתה כאן ראיה אוסרת).
לסיכום:
בגלל שהדם על הגביעונית נחשב כ"ראיה" ולא כ"כתם", כל דם בצבע אוסר שנראה עליה – יאסור את האישה. בימים המקדימים לווסת ובזמן הווסת עצמו ישנה חובת הסתכלות על ההפרשות שהצטברו על הגביעונית. לאחר הפסק טהרה אין חובה להסתכל על הגביעונית, אולם אם נראית עליה הפרשה אוסרת היא תאסור.
בברכה,
נועה לאו
הרבנית נועה לאו היא יועצת הלכה, מרכזת התוכנית להכשרת יועצות הלכה במדרשת נשמת וסגנית ראש המדרשה.
הרחבה:
בתורה נאמר" דם יהיה זובה בבשרה" (ויקרא, טו,יט). מהמילה "בבשרה" דרשו חז"ל שדם היוצא מן הרחם מטמא את האישה עוד לפני יציאתו מחוץ לגוף (ספרא מצורע, פרשת זבים פרשה ד, וכן במשנה נדה פרק ב משנה ה, ובגמרא נדה כא ע"ב).
בדיקה פנימית נחשבת כראיה בהרגשה משום שקיים כאן ספק, שמא הכנסת העד עמעמה את ההרגשה האוסרת מדאורייתא, וספק דאורייתא לחומרה. עיינו בגמרא נדה נז ע"ב, על שלושת המצבים המעמעמים הרגשה. וראו עוד בספר פועה, משפחה וטהרה, עמוד 124, סעיף ז, ובהערות 13-14.
צבע הדם האוסר הוא אדום בלבד, או צבע שיש בו גוון אדום, ע"פ המשנה בנדה יט ע"א, שו"ע יו"ד קפ"ח סעיף א.
האם הדם שנראה בגביעונית אוסר? הרב נחום רבינוביץ' (שו"ת שיח נחום סימן נ"ו)) התיר דם שנמצא בצידה הפנימי של דיאפרגמה, מדין "שפופרת" (נדה כא ע"ב, ושו"ע יו"ד קפ"ח סעיף ג), אולם פוסקים רבים לא קבלו את דבריו (ראו בנשמת הבית, סימן ס – מציאת דם בדיאפרגמה), וגם נראה שדין הגביעונית שונה מדין הדיאפרגמה, בגלל אופן השימוש השונה, ובגלל ההבדל בין המטרה לאסוף את הדם וההפרשות שיצאו מהרחם בגביעונית, לבין המטרה למנוע את כניסת הזרע לרחם בדיארפגמה.
חובת ההסתכלות בהפרשות שהצטברו בגביעונית: מרגע שהאישה עשתה הפסק טהרה היא מוחזקת בטהרה (למרות שעדיין אינה טהורה עד שתטבול במקווה), ולכן אין לה חובה להסתכל בכל דבר שהוכנס לגופה, מלבד בדיקות פנימיות בשבעה נקיים, שיקבעו את מצבה. כך פוסק הרב יעקב ורהפטיג.
מקורות: נשמת הבית סימן ס, עיינו במיוחד בהערה 16 בעמוד 292, לענין חובת ההסתכלות בדיאפרגמה; ושם בסימן ט"ז לגבי בדיקת רופא, שאין חובה לברר איתו מה ראה או לבדוק את המכשירים בהם השתמש. וכן בספר פוע"ה, כרך משפחה וטהרה, עמוד 266, סעיפים מג – מו, ביחס לבדיקת רופא (אמנם ישנן מחלוקות בשאלה זו, כמובא שם בהערות, אולם פוסקים רבים סוברים שאין חובת הסתכלות, גם בתוך שבעה נקיים, וכך נפסק שם במפורש).
כשהאישה אינה בחזקת טהרה, בגלל ימי פרישה או סימני הגוף המקדימים את המחזור, או כשהיא טמאה בשעת המחזור עצמו – לא ניתן להתעלם מההפרשות בגביעונית ויש לבחון היטב את צבען.
תליה בדם פצע: על פי הגמרא בנדה סו ע"א, שו"ע יו"ד קפ"ז סעיף ה. מקורות נוספים בנשמת הבית, סימן כ"א, תליה בפצע בז' נקיים.### שאלה  
 אני עומדת לעבור ניתוח קיסרי ורוצה לדעת אם הניתוח אוסר על מגע בין בני הזוג במהלכו או אחריו ואם יש הלכות נוספות שצריך לדעת בעניין הניתוח.
תודה רבה. ### תשובה  
 שלום לך,
אם הניתוח מתוכנן מראש, ואין כל תופעות המאפיינות מהלך של תחילת לידה – אינכם אסורים במהלך הניתוח.
במהלך לידה רגילה האישה נאסרת כאשר ישנו דימום מהרחם היוצא דרך הנרתיק, ו/או כאשר ישנה פתיחה מלאה והתינוק יוצא בדרך הרגילה. בניתוח קיסרי שני דברים אלה אינם מתקיימים, ולכן במהלך הניתוח עצמו אתם עדיין מותרים, והמגע ביניכם מותר.
בדרך כלל אחרי הניתוח מופיע  (באופן די מיידי) דימום נרתיקי, והוא יאסור אתכם ככל דימום אחר (של נידה).
להרחבה תוכלי לקרוא כאן:  http://www.yoatzot.org/hebrew/articles/?id=3227
אם לפני הניתוח התחילו תופעות שונות המאפיינות תחילת לידה (כגון: דימום, פתיחת צואר הרחם לגודל מסוים, ירידת מים, ירידת הפקק הרירי, ועוד) יש לבחון כל דבר לגופו כדי לדעת אם נאסרתם או לא.
תוכלי לקרוא על כך עוד כאן: http://www.yoatzot.org/hebrew/articles/?id=3226
בברכה,
נועה לאו
הרבנית נועה לאו היא יועצת הלכה, מרכזת התוכנית להכשרת יועצות הלכה במדרשת נשמת וסגנית ראש המדרשה
מקורות:
ויקרא פרק י"ב
שלחן ערוך יו"ד קצד, סעיף א וסעיף י"ד.
נשמת הבית, סימנים ט – יב (לענין התחלת הטומאה בלידה רגילה, וסיוע הבעל בחדר הלידה), וסימן טו (לענין ניתוח קיסרי).### שאלה  
 אני עומדת לעבור ניתוח קיסרי ורוצה לדעת אם הניתוח אוסר על מגע בין בני הזוג במהלכו או אחריו ואם יש הלכות נוספות שצריך לדעת בעניין הניתוח.
תודה רבה. ### תשובה  
 שלום לך!
תודה על השאלה, וישר כח על העיסוק בתחומים חשובים ונחוצים כל כך,
כיצירת שידוכים והדרכת הכלות לקראת החתונה.
שחלות פוליציסטיות (PCO) הן אכן תופעה נפוצה מאד שיש לה השפעות מסוימות על סדרי החיים והפוריות, חלקן בהחלט מאתגרות. (אגב, לא כל התופעות לשלילה, מחזוריות ארוכה או נדירה יותר מתקבלת בברכה אצל זוגות רבים, וגם פוריות עד גיל מאוחר מתבררת לעיתים כברכה).
קיימות אפשרויות טיפוליות ברפואה הקונבנציונלית וגם אצל מטפלים אלטרנטיביים
כך או כך, זו שאלה רפואית-מקצועית, ואל לנו כרבנים/רבניות מדריכי כלות ואף שדכניות
להשיא עצות בתחום שלא התמחינו בו.
כשמגיעות לפתחנו שאלות הלכתיות, חשוב להכיר את הרקע הרפואי הנוגע להן. כאשר אנחנו מזהים תופעה שעלולה להיות סימן לבעיה, לעיתים אנחנו בוחרים בעדינות מירבית לנסות להבין האם האדם שלפנינו מודע לה, ולהפנות להמשך בירור ולעיתים לטיפול מקצועי. אבל נראה שחשוב מאד שנדע את גבולות היכולת שלנו ולא נהיה מקור להמלצות לא מקצועיות שאינן תמיד מדויקות לאדם ולמצב.
מאחר שהתופעה מאד מצויה, ועל פי רוב גם די פשוטה לטיפול, נראה לנו שהיא מסוג הדברים שאין לך כשדכנית חובה לדווח עליהם למשודכים. כמדריכת כלות יתכן שהתרומה המרכזית שלך יכולה להיות דוקא להרגיע, להפנות לטיפול בהמשך (לאו דוקא לפני הנישואין אלא כאשר תהיה מוכנות לנקוט צעדים בנושא הפריון. חלק מהנשים הפוליציסטיות לא תזדקקנה להתערבות רפואית כדי להרות כלל).
לסיכום, בהחלט מועיל להכיר את התופעה ולהיות מסוגלת להפנות באופן כללי לגינקולוגים (ו/או למטפלים אלטרנטיביים במקרים מסוימים). לגבי אפשרויות ספציפיות נוספות לטיפול, למרות שכמו כל מי שמצוי בתחום צברנו לעצמנו הצעות (ושמועות..) כאלו ואחרות, נכון לנו להתאפק ולא לפזר עצות, ואני מציעה גם לך להזהר בזה.
שוב תודה רבה, ורוב הצלחה בהקמה וליווי של משפחות חדשות בעם ישראל!### שאלה  
 הגוף של האדם כשמת נרקב באדמה ונאכל ע"י תולעים וכו. איך הוא בדיוק בתהליך הזה נהפך שוב לעפר?
מה הכוונה "מעפר באת אל עפר תשוב" ? שאנחנו נמות וניקבר בעפר, החומר שממנו נוצרנו או שנחזור להיות עפר? לא הבנתי כל כך כי גוף האדם נרקב כשהוא מת ונאכל ע"י תולעים באדמה.. ### תשובה  
 ### שאלה  
 שלום רב,
השאלה שלי קשורה בהיבט הרגשי.
נתתי את טבעת הנישואין שלי לשיפוץ.
לאחר מספר ימים אבי היקר נפטר לאחר שהיה חולה מאוד.
מסתבר לי ששיפצו את הטבעת או באותו יום שנפטר או במהלך השבעה.
עכשיו עבר יותר מחודש ואני צריכה לקחת את הטבעת בחזרה. אך ההרגשה שלי לא פשוטה.
רציתי לדעת אם נכון לענוד את הטבעת הזו ואם מותר או כדאי. או שעדיף לא לענוד אותה ואולי לקנות חדשה.. ### תשובה  
 תודה רבה
תשובה 
שלום וברכה,
משתתפת בצערך על פטירת אביך האהוב.
מצד הלכות אבלות, אין שום חסרון בכך שהטבעת תוקנה בידי איש מקצוע בימי אבלך.
את מסרת אותה לתיקון לפני הפטירה, והמלאכה נעשתה במקום התיקון מחוץ לביתך, אין בזה כל בעיה הלכתית.
היטבת לכתוב ששאלתך נוגעת ללב ולדברים שברגש.
לעיתים חפצים מתקשרים אצלנו רגשית לאירוע מסוים או לתקופה אינטנסיבית רגשית
וקשה לנו לחזור ולהיתקל בהם.
במקרה שאת מתארת מדובר בטבעת שיש לה מן הסתם ערך רגשי מצד עצמה.
יתכן שאת יכולה להסב את ההקשר בין התיקון לפטירת אביך לחיוב,
השינוי תלוי בפרשנות הרגשית שתתני לחיבור בין שיפוץ הטבעת לימי אבל אביך.
את יכולה לבחור בכל פעם שתביטי בה, לראות בה גם דרישת שלום מאביך האוהב ע"ה.
אם אינך מצליחה לעשות זאת, ישנה אפשרות לשלוח את הטבעת לעוד ניקוי או שינוי קל
שיבטל את חוסר הנוחות שבליבך ביחס לטבעת.
ראשית ימי האבל הם קשים ומורכבים במיוחד. ייתכן שהמועקה שאת חשה כלפי הטבעת נעוצה בעצם התקופה בה את מצויה ואינה נוגעת לטבעת הנישואין הותיקה שלך, בה לא נפל שום פגם.
תנוחמי מן השמים,
רחלי
מקורות:### שאלה  
 שלום רב,
האם ניתן לטבול עם לק ג'ל שנמרח ביום הטבילה, שלם, ללא לכלוך תחת הציפורניים?
מן הידוע לי, לק זה עמיד למשך שלושה שבועות לפחות.
(אני מבינה כי יכול להיות שישנה עדיפות למריחה לאחר הטבילה, אך מה דין הטבילה עם שאריות העור שיוסרו במהלך התהליך של מניקור/ פדיקור, שנעשה לפני מריחת הלק? הרי אם אטבול עם ציפורניים נקיות, אך ללא הסרת העור ושיוף הציפורניים, מתוך כוונה למרוח לק למחרת, הרי שאלה נחשבים לחציצה…)
אציין כי אני טובלת ערב לפני שבוע עמוס, ומדובר בפינוק שאני מחכה לו זה זמן רב.. לא יתאפשר לי להקדיש זמן לאחר הטבילה לכך.
תודה רבה. ### תשובה  
 שלום לך,
דיני חציצה מורכבים משלושה רבדים:
ברובד הראשון חציצה הפוסלת טבילה מדאורייתא
(׳לכלוך׳ או דבר אחר שהאשה מקפידה שלא יהיה על גופה ובתנאי שהוא גם מכסה את רוב גופה)
בנוסף, הרובד הפוסל טבילה מדרבנן
(די שהיא מקפידה , גם אם הוא מכסה שטח קטן מגופה, או לחילופין דבר המכסה את רוב גוף האשה,
גם אם אינו מפריע לה, והיא אינה ׳מקפידה עליו׳ להסירו)
מעבר לרבדים דאורייתא ודרבנן, ישנו המנהג, שגם לו חלק חשוב בעיצוב הלכות הטבילה וההכנות לה.
לגבי צפורניים המנהג הרגיל הוא לקצר את הציפורן, להסיר ממנה כל ציפוי או קישוט ולנקות היטב מאחוריה.
בשנים האחרונות, כשטיפוח הצפרניים נעשה נורמה מקובלת גם בקרב נשים שומרות הלכה,
יש לדעת פוסקים רבים מקום לאמר שהשתנה המנהג שהיה מקובל, להסיר כל קישוט מן הצפרניים לפני הטבילה.
השימוש בלק ג'ל עוד הוסיף ושינה את המציאות, מפני שהוא נשמר בצורה יפה לאורך זמן, והסרתו מסובכת.
התנאי לטבילה כזו, היא שמצב הלק מצוין והוא יפה ומטופח כמו שהאשה מקפידה שיהיה (לקראת פגישה חשובה למשל).
למעשה, לעיתים שואלת אשה על לק ג'ל שהיא מנסה לשווא להוריד (באמצעים ביתיים) והיא מצליחה באופן חלקי בלבד
במצב כזה, כשהלק הישן מקולף וכעור, ומאידך לא מצליחים להסיר אותו לגמרי, אין מנוס מלמשוח שכבה חדשה ויפה
ולטבול איתה – שכן זה המצב הרצוי והנאה בעיני הטובלת.
לסיכום, המצב שתיארת, בו את מגיעה לטבילה אחרי מניקור, כשצפרנייך נקיות, מטופחות, ומשוחות בלק טרי ומושלם
מותר, ואיננו מהווה חציצה.
רוב הבלניות מודעות להיתר. אם הבלנית תשאל לגבי זה, הסבירי לה שבררת את ההלכה וכך נאמר לך.
(להרחבה: טובה גנזל בכתב העת תחומין (כרך ל"ה, עמוד 300)
קיץ טוב,
רחלי### שאלה  
 האם ניתן לצלם בפלאפון פריחה של העצים בניסן ולשלוח לאדם מבוגר שאינו יכול לצאת מביתו?
והוא יברך בזמן אמת או שהוא מחויב לצאת לשדה ממש?
ידוע לי שההלכה אומרת היוצא בימי ניסן האם יציאה מהבית חובה או לאו דוקא?
בברכת הלבנה ניתן לעשותה מהבית כאשר אין ביכולת של האדם לצאת
תודה מראש.. ### תשובה  
 שלום לך
ברכת האילנות מתוארת בגמרא בברכות:
"אמר רב יהודה: האי מאן דנפיק ביומי ניסן וחזי אילני דקא מלבלבי,
(זה היוצא בימי ניסן ורואה אילנות מלבלבים)
אומר: 'ברוך שלא חיסר בעולמו כלום וברא בו בריות טובות ואילנות טובות להתנאות בהן בני אדם"
שאלתך מבררת את האפשרות לכבד אדם המוגבל לביתו מחמת גילו או מצבו הבריאותי והוא מצטער מהפסד מצוות ברכת האילנות, שיתכן והיה רגיל בה מדי שנה. הרשה לי להתפעל מתשומת הלב והרגישות.
הלכתית, עלינו לברר האם לשון 'יציאה' שנקטה הגמרא, הכרחית,
ואם יוּתר לברך מהבית, על ראיית איזה דבר ניתן לברך.
בעניין ברכת האילנות בלא לצאת מן הבית, הטבת לאמר שלגבי ברכת הלבנה כבר נפסק שזקן או חולה יכול לאמרה מבעד לחלון ביתו, ובתנאי שהוא אכן רואה את הלבנה עצמה ולא רק את זוהרה או ההשתקפות שלה על גבי מראה או משטח אחר.
בפסיקה נאמר שעדיף לפתוח את החלון אבל במקרה של קור או סכנה אפשר לברך מבעד לזכוכית,
ובלבד שתראה הלבנה עצמה.
בדומה לזה אנחנו נאמר, שלשון יציאה בימי ניסן היא דוגמא מצויה אך אינה תנאי הכרחי, כך שאם מחלונו של האדם הרתוק לביתו נראים עצי פרי בפריחתם, אין שום מניעה לברך עליהם אפילו ממיטתו.
בשאלתך, נראה שאין זה המקרה. אתה שואל האם די יהיה לשלוח תמונה של העצים לבית בכדי שיברכו עליהם. בהמשך לדברינו על ברכת הלבנה – לא ניתן לברך עד שיראו הלבנה או העצים המלבלבים עצמם. הברכה באה כהודיה על ההתחדשות בזמן הראיה ואילו תמונה יכולה להיות מצולמת בכל זמן, ואין בראייתה עדות על התחדשות המתרחשת כרגע.
(לכאורה שידור חי בוידאו עשוי לפתור את הבעיה הזו, אבל גם הוא יכנס לתיאור של רואה הלבנה מבעד למראה או בהשתקפות, עליה נפסק שאין לברך).
אפשרות אחרת היא להכניס לבית החולה עציץ ובו עץ פרי בפריחתו. (אין מדובר בעציץ נוי, אלא לדוגמא בעץ פרי צעיר ופורח שהוכנס למיכל עם די אדמה שתאפשר לו להתקיים, והובא כך אל תוך הבית)
אף שלכתחילה מהדרים לראות שני עצי פרי בשעת הברכה, במקרה זה אפשר לסמוך על עיקר הדין – ראיית עץ אחד בשעת לבלובו.
באחד הפוסקים מוזכרת האפשרות לברך על ענף תלוש ובלבד שלא נשר ממנו הפרח.
דעה זו, אף שהיא מושכת לב וקלה יחסית לביצוע, היא דעת יחיד (בדומה לדעת היחיד המתירה לברך על זוהרה של הלבנה בלי לראות את הלבנה עצמה). היא לא פשוטה מפני שבכל ההלכות הנוגעות לברכת האילנות יש הקפדה לברך על פריחה שעתידה להניב פרי, ואילו ענף תלוש כבר לא יצמיח דבר.
לפי הכלל  'ספק ברכות להקל' (הקובע כי מחשש  לברכה לבטלה אין לאמר ברכה במצב של ספק)
לא ראוי לסמוך על דעת יחיד רחוקה במקרה כזה .
לסיכום: נכון וראוי לעשות מאמצים כדי לאפשר לאנשים המוגבלים לביתם להיות שותפים פעילים ולא להפסיד מצוות שיכולות לרומם את רוחם ולחזק אותם.
במקרה של ברכת האילנות, אם לא נשקפים האילנות מן החלון, ניתן, אם אפשר, להתאמץ ולהביא לבית עציץ ובו עץ פרי בפריחתו.
תודה על ההזדמנות לברר עניין זה שיש בו חסד וכבוד, ביקור חולים והידור פני זקנים.
רחלי
 
 
מקורות להרחבה:
ברכת אילנות בגמרא: ברכות מג ב
דיני ברכת לבנה וברכת מלכים מבעד לחלון או מראה: שו"ת יחוה דעת חלק ב סימן כח
הרב עובדיה יוסף מביא שם שלל פוסקים וראיה ממכת ראש השנה כד: "ראינוהו במים או בעששית אינה חשובה ראיה"
ברכה על עץ אחד: שו"ת בצל החכמה חלק ו סימן לו
ברכת האילנות על אילן שהובא לתוך הבית: ילקוט יוסף מועדים שו"ת סימן ז
"ודרך אגב, נראה דאילן העושה פירות הנטוע בעציץ שאינו נקוב, אפשר לברך עליו ברכת האילנות, אם יש באילן פרחים, קודם נפילתם. שהרי מרן בש"ע (יו"ד סי' רצד סעיף כו) פסק, שהנוטע עץ בעציץ שאינו נקוב חייב בערלה, ומוכח שנקרא עץ. ועיין בנשמת אדם (כלל קנב סי' א') שהוכיח ממרן הנז', דעל פרי שלו יש לברך בורא פרי העץ. ועיין בתוס' הרידב"ז בירושלמי (פרק ה' דמעשרות), ובשו"ת מהרי"ל דיסקין (סי' כז). ע"ש."
וכן בחישוקי חמד פסחים עמוד תקפא, ובספר מעשה חמד על ברכת האילנות פרק שני ט-י ובעוד אחרונים בני זמנינו (ספר פרח מטה אהרן ושו"ת ברכת יהודה)### שאלה  
 ילדתי לפני חודש ואני מיניקה ועדיין חלשה מן הלידה, האם אני צריכה לצום בתשעה באב?. ### תשובה  
 שלום לך ומזל טוב,
בשולחן ערוך נפסק שמעוברות ומיניקות מתענות ומשלימות ומשמעות הדבר שמעיקר הדין נשים צריכות לצום את מלוא הצום בתשעה באב שהוא החמור מצומות החורבן (שו"ע או"ח, תקנד, ה).
יחד עם זאת, צום זה הוא מדרבנן. והוא קל יותר מיום כיפור למשל. וכשחכמים קבעו את הצום לא החילו אותו על חולים. בהתאמה, בשולחן ערוך נאמר במפורש שיולדות תוך 30 יום נחשבות כחולה ואין צריך אפילו לבחון את מידת חוסנן הגופני וגם אם הן מרגישות חזקות נפסק שלא תצומנה. (שו"ע או"ח תקנד, ו). אמנם הרמ"א פסק שבמקום שאין לאישה צער גדול מותר לה להתענות. אין זה המקרה שלך.
דין זה שאישה סמוך ללידה לא תצום, נכון גם אם עבר יותר מחודש כשהאישה טוענת שהיא עדיין חלשה מן הלידה. שכן היא עדיין בגדר חולה.
(במקרים אחרים יש לדון גם במעמדה של מיניקה בגלל המידע שיש לנו על נחיצותה של ההנקה. והנזקים שנגרמים לה מצומות, אבל לא כאן המקום לדון בכך).
יוער רק שבתשעה באב אין עניין של אכילה לשיעורים, ומי שפטור מן הצום פטור ממנו לגמרי. על כן, תוכלי לאכול ולשתות כרגיל. ובכל זאת מומלץ שלא לעשות חגיגות ומסיבות. אלא לאכול ולשתות כראוי אוכל ושתיה שמזינים את הגוף.
בתפילה לישועות
מיכל### שאלה  
 לפני כשבועיים נדרתי נדר בקול בו אמרתי "אני נודר בחיים שלי ובחיי אח שלי הקטן שאני לא מעשן יותר בחודשיים הקרובים". 
שאלה ראשונה, האם הדרך בה אמרתי את הנדר נחשבת מבחינה הלכתית כנדר לכל דבר?
שאלה שניה, אני די בטוח שיהיה לי קשה מאוד לעמוד בנדר, אני רוצה לחסוך חס וחלילה הפרת נדר וכו´ כי בלי קשר אני לא מעשן באופן קבוע אלא רק כמה פעמים בחודש שאני עם חברים. האם ניתן להתיר את הנדר אם הוא תקף מבחינה הלכתית?. ### תשובה  
 שלום וברכה
אנו מצויים בערב חג הפסח בעת שאנשים מנקים את בתיהם בדקדקנות רבה, העיון בחדרי הבית מחייב עיון ובחינה גם בחדרי הלב ובנקיות הלשון והדיבור. שאלתך היא הזדמנות טובה לברר כיצד להשתמש בלשוננו ליצור עולם חיובי ומדויק יותר.
מן התורה הנדר מחייב את האדם ואסור לו לעבור על הנדר. שנאמר: "לא יחל דברו". להלכה, נדר תופס ומחייב בכל לשון שבו הוא נאמר ובודאי אם אמרת מפורשות שאתה "נודר". לכן, הנדר חל ואתה מחויב בו.
אוסיף כי השימוש בנדר הוא דבר שאיננו מומלץ, בודאי אם מגייסים לכך חיים של אנשים יקרים (לדבריך נדרת בחיי אחיך הקטן).
יחד עם זאת, יש נדרים שהם מומלצים. מדובר בנדרים שנועדו לסייע לאדם ולזרז אותו לקיים מצוות או להגן עליו מפני איסורים. במקרה שלך, נדרת שלא לעשן. העישון אסור כיוון שהוא מזיק לאדם המעשן. והתורה מחייבת אותנו לשמור על הפקדון שה' נתן לנו, להגן על גופנו ונשמתנו. שנאמר: "ונשמרתם מאוד לנפשותיכם". לכן, כיוון שנדרת להימנע מדבר שהוא אסור ממילא, גם בלי הנדר, לא ניתן להתיר את הנדר. ואתה חייב להתאמץ ולעמוד בו.
משיפוג הנדר, בעוד חודשים, אני ממליצה מאוד לנסות שיטה לגמילה מן העישון שנזקיו לטווח הארוך קשים מאוד.
להרחבה:
לעניין התרת נדרים שנועדו להגן על האדם מפני איסורים: בבלי גיטין לה עמוד ב, רש"י ותוספות שם. טור יורה דעה סימן רכח ושולחן ערוך שם, סעיף טו.
לעניין עישון וחובת השמירה על הבריאות: שו"ת עשה לך רב חלק ג סימן כה; תשובות והנהגות כרך ג סימן שנד.
 
 ### שאלה  
 לפני כשבועיים נדרתי נדר בקול בו אמרתי "אני נודר בחיים שלי ובחיי אח שלי הקטן שאני לא מעשן יותר בחודשיים הקרובים". 
שאלה ראשונה, האם הדרך בה אמרתי את הנדר נחשבת מבחינה הלכתית כנדר לכל דבר?
שאלה שניה, אני די בטוח שיהיה לי קשה מאוד לעמוד בנדר, אני רוצה לחסוך חס וחלילה הפרת נדר וכו´ כי בלי קשר אני לא מעשן באופן קבוע אלא רק כמה פעמים בחודש שאני עם חברים. האם ניתן להתיר את הנדר אם הוא תקף מבחינה הלכתית?. ### תשובה  
 שלום וברכה
אנו מצויים בערב חג הפסח בעת שאנשים מנקים את בתיהם בדקדקנות רבה, העיון בחדרי הבית מחייב עיון ובחינה גם בחדרי הלב ובנקיות הלשון והדיבור. שאלתך היא הזדמנות טובה לברר כיצד להשתמש בלשוננו ליצור עולם חיובי ומדויק יותר.
מן התורה הנדר מחייב את האדם ואסור לו לעבור על הנדר. שנאמר: "לא יחל דברו". להלכה, נדר תופס ומחייב בכל לשון שבו הוא נאמר ובודאי אם אמרת מפורשות שאתה "נודר". לכן, הנדר חל ואתה מחויב בו.
אוסיף כי השימוש בנדר הוא דבר שאיננו מומלץ, בודאי אם מגייסים לכך חיים של אנשים יקרים (לדבריך נדרת בחיי אחיך הקטן).
יחד עם זאת, יש נדרים שהם מומלצים. מדובר בנדרים שנועדו לסייע לאדם ולזרז אותו לקיים מצוות או להגן עליו מפני איסורים. במקרה שלך, נדרת שלא לעשן. העישון אסור כיוון שהוא מזיק לאדם המעשן. והתורה מחייבת אותנו לשמור על הפקדון שה' נתן לנו, להגן על גופנו ונשמתנו. שנאמר: "ונשמרתם מאוד לנפשותיכם". לכן, כיוון שנדרת להימנע מדבר שהוא אסור ממילא, גם בלי הנדר, לא ניתן להתיר את הנדר. ואתה חייב להתאמץ ולעמוד בו.
משיפוג הנדר, בעוד חודשים, אני ממליצה מאוד לנסות שיטה לגמילה מן העישון שנזקיו לטווח הארוך קשים מאוד.
להרחבה:
לעניין התרת נדרים שנועדו להגן על האדם מפני איסורים: בבלי גיטין לה עמוד ב, רש"י ותוספות שם. טור יורה דעה סימן רכח ושולחן ערוך שם, סעיף טו.
לעניין עישון וחובת השמירה על הבריאות: שו"ת עשה לך רב חלק ג סימן כה; תשובות והנהגות כרך ג סימן שנד.
 
 ### שאלה  
 אני בת 32 גרושה ללא ילדים וסטודנטית. ההורים שלי,כדרכם של הורים,מאוד מודאגים שהשנים חולפות ועדיין אין לי ילדים. אני הבכורה והם מאוד מאוד רוצים נכדים. השאלה שלי היא כזאת. ישועת ד' כהרף עין,אבל אני כרגע לא בזוגיות. האם יש עניין לקחת הפסקה מהלימודים ולהביא ילד לבד כקיום מצוות כיבוד אב ואם?
תודה. ### תשובה  
 שלום לך,
שאלתך חשובה והיא נוגעת בשני נושאים הלכתיים "כבדים" לפחות. אנסה לתת לך תשובה הולמת לשאלה.
אפתח בכך שאיני בטוחה שהלחץ של ההורים שלך לראות נכדים ממך ובקרוב, משמעה שהם חפצים בנכדים "ויהי מה". כלומר, בעיני צריך לשים לב מה עומד מאחורי המילים, האם הם מדברים על נכדים אך למעשה, חפצים לראות אותך נשואה ואם. ואני מעזה לשאול אם הרצון והכמיהה לילד הם גם שלך. השאלה הזו חשובה וקריטית לתשובה ההלכתית. אני מעלה את הנקודות הללו כיוון שכדאי לברר אותן בינך לבין עצמך או בסיוע אחרים.
על כל פנים, אני אתייחס לשאלתך כפי שהוצגה על ידך, ואניח שאכן יש לחץ כזה מצד ההורים ושהם משדרים לך שאולי כדאי ללדת גם אם את לא נשואה כרגע.
אתחיל מהקל אל הכבד: לגבי מצוות כיבוד הורים וגדריה (הדברים שאני כותבת כאן מבוססים גם על מאמרו של הרב ברנדס בספרו "על פי דרכו"), חובת הבנים והבנות להוריהם מיוסדת על שתי מצוות בתורה: כיבוד אב ואם ומוראם. מצות כיבוד מכילה עשיה חיובית שעניינה לפי חז"ל היא: "מאכיל ומשקה, מלביש ומכסה, מכניס ומוציא". זו מצוה שבדרך כלל מוטלת על מבוגרים, הנדרשים לטפל בהורים זקנים.
מצות מורא היא מצוה של לא-תעשה: "לא עומד במקומו ולא יושב במקומו ולא סותר את דבריו ולא מכריעו" (בבלי קידושין לא, ב; שו"ע יו"ד ר"מ, ד). מצוה זו שכיחה יותר בגיל הנעורים, כאשר הצעירים עסוקים בבניית האישיות העצמאית שלהם, ולעתים קרובות הדבר גורר חיכוכים עם ההורים.
הלכה פסוקה היא, שבמקום שמצוות כיבוד ומורא אב ואם מתנגשות במצות התורה האחרות, נדחית מצות כבוד אב ואם מפני מצות התורה. "איש אביו ואמו תיראו ואת שבתותי תשמרו אני ה'" – כולכם חייבים בכבודי (יו"ד, רמ, ב). ההתנגשות בין רצון ההורים לבין מצות התורה יכולה להתרחש באופנים שונים. האופן האחד הוא כאשר האב דורש מן הבן לקיים מצות כיבוד תוך כדי עשיית עבירה. לדוגמה, הוא דורש מבנו לבוא לנסוע לבקרו ולסעדו בשבת. במקרה כזה, חידשה התורה שמצות כיבוד אינה דוחה את העבירה או ביטול המצוה האחרת.
יתר על כן, רבים מן הפוסקים סבורים שבמקרה כמו שתארת בשאלתך אין בכלל התנגשות עם מצות כיבוד אב ואם, מכיון שאין כל מצות כיבוד אב ואם במצבים אלו: הבת או הבן אינם חייבים כלל לשמוע להוריהם בדבר שאינו נוגע ל'מעשה של כיבוד'.
כלומר, לדעת פוסקים לא מועטים מצוות כיבוד הורים איננה דווקא לגרום להורים נחת, או לציית להם. אלא רק כפי שנאמר כאן – להלביש להאכיל וכדומה.
ובכל מקרה, מוסכם על הפוסקים, שאין להורים סמכות להתערב בשאלות שלהלכה יש עמדה לגביהם. והם גם אינם רשאים לייצר "מניפולציה רגשית" שבה יטענו כלפיו, שהם יחלו מצער אם ינהג בניגוד לדעתם. ואם יעשו כן – אינו חייב לשמוע להם. הנטיה הכוללת בפסיקה היא שלהורים אין זכות להתערב בעיצוב חייהם של ילדיהם הבוגרים, במיוחד בדברים שיש להם משמעות לבנין האישיות והעולם הרוחני של ילדיהם (יחווה דעת חלק ג סי' סט ;וחלק ד סי' מט).
כיוון שכך, איני רואה סיבה להניח שעליך ללדת שלא במסגרת משפחה כדי לרצות את הוריך או לשמחם בנכדים. קל וחומר שאינך צריכה להפסיק ממסע חייך על מנת לעשות כן, לפגוע בפרנסתך וכדומה. לידת ילד שלא במסגרת נישואין הוא עניין שראוי לשקול אותו בכובד ראש ולא להגיע להכרעה מתוך לחצים מן החוץ.
אמנם, אם רצונם של ההורים בנכדים עולה בקנה אחד עם רצונך, ואולי אפילו עם מצוקה שאת חשה, אנו מגיעים לשאלה השניה, ה"כבדה" יותר. האם רצוי ללדת מחוץ לנישואין בהינתן גילך ומעמדך המשפחתי. לידה מחוץ לנישואין במובן החברתי נתפסת כהצבת אפשרות אלטרנטיבית לבניית משפחה על אדני זוגיות יציבה. על כן, יש פוסקים שאינם רואים את הצעד הזה בעין יפה, ואף אוסרים זאת. על ההיבט ההלכתי המסתייג נוספים היבטים אחרים שיש להכיר, למשל, הטענה של אנשי מקצוע מתחום הפסיכולוגיה שמדברים על כך שלידה באמצעות הפריה מתרומת זרע אנונימית יוצרת בעיות זהות אצל ילדים שאינם יודעים מי הוא אביהם (בעיה שניתנת לפתרון אם תרומת הזרע מגיעה מיהודי ידוע שגם לוקח אחריות כהורה על הילד). אך גם בנפרד משאלת הזהות של הילד יש שאלות נוספות אישיות שחשוב לברר: האם את מוכנה להתמודד עם הקושי שבגידול ילד ללא בן זוג והאם את מסוגלת לשאת בנטל הכלכלי הכרוך בכך. על כל אלו יש שאלה נוספת שקשורה אליך, שאלה שכמדומני אין עליה עדיין תשובה (סטטיסטית) נחרצת- האם לידה מחוץ לנישואין מקטינה את הסיכויים להינשא בעתיד? כל השאלות האלו שאני מציפה בנוסף על השאלה ההלכתית, נועדו כדי לסייע לך לברר עם עצמך קודם כל אם ועד כמה את באמת רוצה ומוכנה לשאת באחריות למהלך כזה.
לי נדמה, שעדיין מוקדם מלהתייאש מלמצוא בן זוג כלבבך וללדת איתו בע"ה אפילו כמה ילדים. ואני הייתי ממליצה מאוד בגלל מכלול האתגרים ואף השאלה ההלכתית הסבוכה לעשות כל מאמץ ולהשקיע באפיק הזה ובמציאת בן זוג ואם הדבר מצריך הרפיה והתפנות, הייתי משקיעה בכך. איני קובעת בנחרצות באיזה גיל כדאי כבר לחשוב ביתר רצינות על האלטרנטיבה של ילודה מחוץ לנישואין, שבעיני בנתונים מסוימים יש להתיר. ויתכן שכדאי להיוועץ גם ברופאה שתוכל לתת אינדיקציה למידת הפוריות שלך כחלק מן ההכרעה גם בעניין הזה (לפעמים, מומלץ למשל על הקפאת ביציות בשלב הראשון וכדומה).
במידה שתחליטי ללדת בכל זאת, תחזרי לשאול על היתר לכך, כשבידך מידע רפואי ובירור אישי. במצב זה תוכלי לפנות אלינו שוב ולקבל מענה על הדרך המומלצת לכך מבחינה הלכתית.
מאחלת לך מקרב ליבי שתמצאי את עצמך בזוגיות בקרוב, וראוי ותזכי לצאצאים ולהרוות נחת להוריך
מיכל### שאלה  
 לפני כשבועיים נדרתי נדר בקול בו אמרתי "אני נודר בחיים שלי ובחיי אח שלי הקטן שאני לא מעשן יותר בחודשיים הקרובים". 
שאלה ראשונה, האם הדרך בה אמרתי את הנדר נחשבת מבחינה הלכתית כנדר לכל דבר?
שאלה שניה, אני די בטוח שיהיה לי קשה מאוד לעמוד בנדר, אני רוצה לחסוך חס וחלילה הפרת נדר וכו´ כי בלי קשר אני לא מעשן באופן קבוע אלא רק כמה פעמים בחודש שאני עם חברים. האם ניתן להתיר את הנדר אם הוא תקף מבחינה הלכתית?. ### תשובה  
 שלום וברכה
אנו מצויים בערב חג הפסח בעת שאנשים מנקים את בתיהם בדקדקנות רבה, העיון בחדרי הבית מחייב עיון ובחינה גם בחדרי הלב ובנקיות הלשון והדיבור. שאלתך היא הזדמנות טובה לברר כיצד להשתמש בלשוננו ליצור עולם חיובי ומדויק יותר.
מן התורה הנדר מחייב את האדם ואסור לו לעבור על הנדר. שנאמר: "לא יחל דברו". להלכה, נדר תופס ומחייב בכל לשון שבו הוא נאמר ובודאי אם אמרת מפורשות שאתה "נודר". לכן, הנדר חל ואתה מחויב בו.
אוסיף כי השימוש בנדר הוא דבר שאיננו מומלץ, בודאי אם מגייסים לכך חיים של אנשים יקרים (לדבריך נדרת בחיי אחיך הקטן).
יחד עם זאת, יש נדרים שהם מומלצים. מדובר בנדרים שנועדו לסייע לאדם ולזרז אותו לקיים מצוות או להגן עליו מפני איסורים. במקרה שלך, נדרת שלא לעשן. העישון אסור כיוון שהוא מזיק לאדם המעשן. והתורה מחייבת אותנו לשמור על הפקדון שה' נתן לנו, להגן על גופנו ונשמתנו. שנאמר: "ונשמרתם מאוד לנפשותיכם". לכן, כיוון שנדרת להימנע מדבר שהוא אסור ממילא, גם בלי הנדר, לא ניתן להתיר את הנדר. ואתה חייב להתאמץ ולעמוד בו.
משיפוג הנדר, בעוד חודשים, אני ממליצה מאוד לנסות שיטה לגמילה מן העישון שנזקיו לטווח הארוך קשים מאוד.
להרחבה:
לעניין התרת נדרים שנועדו להגן על האדם מפני איסורים: בבלי גיטין לה עמוד ב, רש"י ותוספות שם. טור יורה דעה סימן רכח ושולחן ערוך שם, סעיף טו.
לעניין עישון וחובת השמירה על הבריאות: שו"ת עשה לך רב חלק ג סימן כה; תשובות והנהגות כרך ג סימן שנד.
 
 ### שאלה  
 שלום,
הבן שלי כמעט בן 4.5 ויונק.
לפני כמה שבועות היה נראה לי שכמה מההנקות היו קצרות מידי, ולכן ניסיתי אח"כ לסחוט חלב מהשד ולא יצא לי כלום. אז החלטתי שגם לו כבר לא יוצא כלום ושבעצם אפשר לסיים עם ההנקה. כמה ימים כשהוא ביקש לינוק אמרתי לו לא, והצעתי חיבוק או משהו אחר.
אחרי כמה ימים היו כמה פעמים שהוא ביקש וממש התעקש ובכה (או שבא אלי בלילה למיטה וביקש) ולא היה לי כוח להתנגד ונתתי לו
לפני זמן מה שמעתי שאם תינוק מעל גיל שנתיים לא יונק 72 שעות אז אסור לו להמשיך לינוק. אבל אמרתי לעצמי שהרי ממילא לא יוצא לו כלום אז מה זה משנה.
ואז ראיתי שבצד אחד כן יצא לו קצת חלב (לא יודעת כמה אבל כן היה לבן). בצד השני נראה לי שלא אם כי הוא כן ינק שם זמן מה.
מאז הוא ממשיך לבקש. לפעמים אני מסרבת לו ואם הוא מאוד מתעקש או בא בלילה – אני נותנת לו.
האם מותר לי להמשיך לתת לו לינוק?. ### תשובה  
 המודעות לחשיבות של ההנקה הולכת וגוברת ובשנים האחרונות נשים רבות עושות מאמצים גדולים על מנת להיניק במשך תקופות ארוכות את ילדיהם. נשים היוצאות לעבוד נתקלות באתגרים לא קלים בניסיון לתמרן ולהמשיך להיניק אך גם להיות מסורות למקום העבודה ולמלא את תפקידן כראוי. המחוקק הלך לקראת נשים מיניקות בהורדת מספר שעות העבודה שהיא חייבת בהן בתקופה זו, אולם לא די בכך והמתח הכרוך בניסיונות הכלליים לספק לתינוק את צרכיו נתקל לעיתים בצורך להכריע בין העבודה ובין ההנקה. לדילמה הזו מצטרפת ההנחה שכשהתינוק נגמל אין לחזור ולהיניקו. כך קורה למשל שאישה שנוסעת לכנס של שלושה ימים או טסה לחו"ל לרגל ענייני עבודה ומתנתקת למספר ימים מן התינוק שואלת את עצמה אם מותר לה לשוב להיניק למרות פסק הזמן שנכפה עליה ועל תינוקה.
על מנת לברר את העניין כדאי לחזור אל המקורות הראשוניים. יש מחלוקת תנאים בין ר' אליעזר ור' יהושע לגבי משך ההנקה המותר (כתובות ס). ר' אליעזר מתיר להיניק במשך כ"ד חודש (כשנתיים), ואילו ר' יהושע מתיר עד ארבע וחמש שנים. להלכה נלקחו שתי הדעות בחשבון. הבחינו בין תינוק גדול וחזק  שיונק עד ארבע שנים ובין תינוק חלש וחולה שיונק עד חמש שנים, ואילו הגיל של שנתיים נקבע כקו הגבול שלגביו אנו אומרים שאם התינוק כבר בן שנתיים, והוא נגמל מן היניקה, אסור לחזור ולהיניק אותו. משך ההפסקה המגדירה תינוק כמי שנגמל אף הוא נדון ובירושלמי מובא:
פירש- אין מחזירין אותו
עד איכן?
רבי יעקב בר אחא רבי חייה בשם רבי יוחנן עד מעת לעת
רבי חזקיה רבי אבהו בשם רבי שמעון בן לקיש עד שלשה ימים מעת לעת (ירושלמי נידה, פרק א הלכה ד)
הדיון בירושלמי מתייחס לתינוק שפירש מן ההנקה ונקבע שאין מחזירים אותו. משך הפרישה נתון במחלוקת בין ר' יוחנן וריש לקיש. ר' יוחנן סובר שדי ב24 שעות של הפסקה על מנת שהתינוק ייחשב כגמול. ואילו ריש לקיש סבור שמדובר ב72 שעות של הפסקה עד שהתינוק נחשב לגמול. להלכה פוסקים כריש לקיש, ותינוק שנמנע מיניקה במשך זמן קצר מ 72 שעות עדיין נחשב ליונק ברציפות. אולם הדיון בירושלמי לא תם והוא ממשיך בבירור נסיבות הפרישה או הגמילה:
במה דברים אמורים? בזמן שפירש מתוך בורייו
אבל אם פירש מתוך חוליו מחזירין אותו מיד
ובתינוק שאינו של סכנה
אבל בתינוק שהוא של סכנה אפילו לאחר כמה מחזירין אותו מיד (שם)
מקטע זה בירושלמי עולה שהנסיבות של ההפסקה חשובות ומשפיעות על ההכרזה על תינוק כגמול. אם התינוק נמנע מן ההנקה למרות שהוא בריא אזי הוא גמול. אך אם התינוק נאלץ להפסיק לינוק כיוון שהוא חולה (אולי אין לו תיאבון, אולי הוא מתקשה לינוק בגלל שהוא מצונן וכיו"ב) אז גם אם ההפסקה היתה ממושכת מ 72 שעות עדין הוא יוגדר כתינוק יונק. מכאן שההכרזה על תינוק כגמול תלויה בבחירה שלו להפסיק לינוק. אם היה אנוס ועל כן לא ינק אפשר לומר שהוא עדיין נזקק ליניקה ועל כן יהיה מותר בה. לפי זה, אישה שיצאה לרגל עבודתה למספר ימים מן הבית והשאירה תינוק מעל גיל שנתיים שיונק, אם כשתחזור לביתה התינוק ימשיך לינוק, נראה שהדבר יהיה מותר (יורה דעה סימן פא).
במקרה המיוחד שאת מתארת, מצד אחד ברור שהילד לא נגמל. הוא לא הפסיק מעולם להתעקש על היניקה, ורק מצידך החלטת להפסיק. ומכאן שהתינוק אינו גמול ויכול להמשיך לינוק. מצד שני, מדובר בתינוק באמת גדול מאוד ועל סף הגבול הקיצוני שקבעו חכמים לסוף תקופת ההנקה לתינוק חלש. איני מכירה את בנך, ואת חוסנו הבריאותי. אבל בקרוב מאוד תצטרכי לגמול אותו בכל מקרה. מניסיוני האישי אני יודעת שתקופות הנקה ממושכות בדרך כלל מסתיימות בקושי מסוים מצד הילד והתיאור שלך של ילד שבא ומתחנן ולא מרפה, אינה חריגה. בסופו של דבר, אם הגעת למסקנה החינוכית וההתפתחותית שהילד יכול להסתדר ללא הנקה אולי בכל זאת שווה להתעקש על גמילה. בסוף, הוא ימצא תחליפים לחסך הזה, ואולי הדבר הנכון אינו להמתין ואינו להסס אלא להכריע, ודווקא כעת כשאת כבר נשמעת חצויה ושאינך שלמה עם ההנקה כמו בעבר.
בברכה,
מיכל### שאלה  
 חבר שלי מתחתן, והוא ביקש ממני להיות עד, ואני מפחד. בכל קשר זוגי שהייתי בו לא שמרתי נגיעה, וגם עכשיו גם חברה שלי ואני לא שומרים. [בלי להיכנס יותר מידי לפרטים].
מה אני צריך לעשות? מצד אחד אני רוצה להיות עד, מצד שני אני ממש לא רוצה לפסול להם את הקידושין.. ### תשובה  
 שלום וברכה
אני מבינה מאוד את המתח הפנימי בו אתה מצוי, כמי שמאוד רוצה לקבל את ההצעה להיות עד, ולזכות להיות שותף לרגעים הגדולים של חברך הטוב. וגם כמי שבכלליות משתדל ללכת בדרך ההלכה ולהיות מקושר ומחובר לדרך של תורה אך מתמודד עם אתגרים לא קלים בתחום שבינו לבינה. כל זה אל מול ההלכה המבקשת לייקר את מעמד העדות וגם לוודא שהעדים יהיו אמינים ונאמנים. שאלתך תיענה בשלבים, מאחר שחסרים בשאלתך פרטים הנחוצים לצורך הכרעה בעניין:
האם נפסלת להעיד?
לגבי פסולי עדות נאמר בתורה "אל תשת ידך עם רשע" (שמות כג, א). מפסוק זה למדו את פסולו של מי שעובר עבירות – לעדות.
דא עקא, כלל נקוט בידינו ש"אין אדם משים עצמו רשע". על כן, אם העבירות המתוארות על ידך נעשות בצנעה ובהסתר, הרי שאינך נפסל במעשים המתוארים לעדות. וכפי שכתב הטור (חושן משפט סימן לד):
"אין אדם נפסל בעבירה על פי עצמו
הרי שבא לבית דין ואמר שגנב או גזל או לוהברבית…
וכן אם אמר שאכל נבילה
או שבעל בעילה האסורה לו
אינו נפסל
עד שיהיו שם עדים שאין אדם משים עצמו רשע".
לפי דברי ר' שלמה זלמן אוירבך בתשובה שכתב גם לא מוטלת על אדם כזה (שאין עדות שעבר עבירות) החובה להימנע מלהעיד, על אף שהוא יודע בעצמו שעשה עבירות כאלה שאילו הייתה עדות לגביהם היה נפסל מלהעיד, ואלו דבריו:
ונראה לפי זה במי שיודע בעצמו שהוא רגיל בעבירה
אשר אילו בי"ד היה יודע מזה היו פוסלים אותו מלהיות עד,
דאין זה דומה למי שיודע בעצמו שהוא קרוב שצריך ודאי להימנע מעדות …
דשאני הכא דכל זמן שלא פסלוהו באמת כשר הוא
ויכול שפיר להיות עד גם על גיטין וקידושין,
אך אם הוא יודע שגם אחרים יודעים מזה צריך ודאי להימנע מעדות כיון שאם יבואו אח"כ עדים הרי יתברר שהוא פסול למפרע, (שו"ת מנחת שלמה חלק א סי' פב)
 
לגבי אופי העבירה לפי דבריך, האם פוסלת לעדות?
אם מדובר בעבירות מפורסמות וידועות הנעשות בגלוי, אזי יש לדון אם העבירות הללו פוסלות אותך לעדות. העקרון הוא שאם אדם עובר על איסורי תורה (אם עונשן מלקות) אין צורך בהליך מיוחד של פסילה בבית דין, והאדם פסול לעדות גם ללא הכרזה. ואילו אם עבר על איסורי חכמים אזי לא נפסל עד שיכריזו עליו בבית דין שהוא פסול לעדות. במקרה שלך, מדובר לכאורה, בכמה איסורים: ייחוד עם פנויה (איסור חכמים, אבן העזר כב,ב),[1] וקירבה לעריות (חיבוק נישוק וכיו"ב אם היא נידה, איסור תורה) על כן, חשוב גם להבחין בין העבירות השונות ומה מהן נעשה בגלוי.
אמנם, גם אם מדובר בעבירות מן התורה שאינן נצרכות להכרזה והן גוררות פסול לעדות באופן אוטומטי, יש לברר אם המדובר בכל עבירה שהיא או דווקא בעבירות מסוימות.
השאלה שבה דנו האחרונים בעקבות הסוגיה הדנה בנושא זה במסכת סנהדרין היא האם הסיבה לפסולו של רשע היא משום החשש שהוא ישקר בעדותו, וכך סובר למשל, נתיבות המשפט (סימן מו, ביאורים , יז) ובכך מצמצם את רשימת המוגדרים כ"רשע" לעניין פסול עדות. שכן, החשש לשקר בעדות אינו קיים במי שהוא אדם ישר, כמו כן כשמדובר בעדות לקידושין שאינה מצריכה "הגדת עדות" ועל כן, אין בה עצמה אפשרות לשקר יתכן וניתן להקל בעניין זה. אם כן, ניתן היה לבוא ולטעון שהעבירות שאתה מתאר אינן כאלו המעמידות בסימן שאלה את יושרך, ובפרט שהעדות העומדת על הפרק שונה מעדות בכל תחום אחר.
כמובן, עמדתו של נתיבות המשפט אינה יחידה, ולעומתו היו מי שחלקו. לענייננו, שורש הדבר במחלוקת רב ששת ורב נחמן בסנהדרין דף כו לגבי החשוד על העריות. וכך למשל מסכם ערוך השולחן את הנושא של דין "החשוד על העריות" ופסולו להלכה:
ודע דלעניות דעתי היה נראה מתוך סוגית הש"סדזה שבארנו אינו אלא בבא להעיד על הקדושין או על הגירושין דלכן אין אנו מאמינים לו מפני שחשוד לשקר מפני תאותו המזוהמת
אבל כשהיה עד בשעת הקדושין וודאי החשוד כשר מן התורה (אבן העזר, סי' מב, נ)
בשלב הראשון בעל ערוך השולחן מציין שלהבנתו בענייני קידושין וגירושין כשאינו חשוד לשקר הוא כשר לעדות. אך תיכף מוסיף:
אבל גדולי האחרונים לא הבינו כן [עי' חמ"חסקט"ו וב"ש סקכ"א]
והדבר פשוט שיש לילך הכללחומרא והרבה יש לדקדק בזמן הזה בעידי גיטין וקדושין
דהפרוצים באיזה עבירה אפילו עבירה קלה הלא הם פסולים לעדות(שם).
ויתכן גם שיש מקום להחמיר בזה בבחינת "מומר לדבר אחד" גם אם לתאבון, פסול לעדות.[2]
 
ולעניין פסילת הקידושין, במידה והנך נחשב עד פסול:
הרמ"א (על פי תשובת הריב"ש) כתב שאפילו אם אדם יייחד עדים לקידושין, ויש שם אחרים שראו את המעשה, יוכלו הם להעיד על הקידושין (אבן העזר, מב, ד). בנוסף, כתב החתם סופר שעדות קידושין היא בבחינת "אנן סהדי", שאמנם מעמידים שני עדים, אך הם אינם בודקים שהכלה היא האישה המדוברת וכו'. ואם כן, ממילא ברור לכל שסומכים באופן כללי על הידיעה שנעשו הקידושין. שהכל יודעים שהיו קידושין, והעדות היא בעיקר טקסית.וכדבריו:
"מיהו בלאו הכי נמי נראה לי כל עדות שהוא ע"י אנן סהדי אין צריך דין עדות
ולא יופסל ע"י צירוף פסולים וקרובים
דהרי כל אנן סהדי פסולין וכשרים מצורפים
אלא כל אנן סהדי לא צריך כלל" (שו"ת חתם סופר, ח"ג אבן העזר א, ק).[3]
ועולה מדברי שניהם שהקידושין בני תוקף גם אם אחד העדים התברר כפסול, בין אם זה מפני שיש בודאי בקהל עדים כשרים שניתן לסמוך עליהם. ובין אם מפני שהעדות על הקידושין היא עדות רופפת שכן הכל רואים שהאישה התקדשה.
לסיכום: נראה שאם העבירות שתיארת נעשות בצנעה ובסתר, אתה יכול להעיד לחברך. אך אם הם נעשות בריש גליה ולעיני אחרים אזי יש מקום להמנע מעדות, הגם שיש על מי לסמוך שלא להמנע מעדות זו. וכך או כך, אין הקידושין נפסלים בשל צירופך כעד.
יחד עם זאת, למרות הניתוח ההלכתי המאפשר, חשוב לי להדגיש שאין בתשובה זו מימד סלחני. וכי הרבה יותר מראוי לראות בהלכה כמציבה מראה לא נוחה מול עיניך.
מספרים על הרב מרדכי אליהו זצ"ל שהיה נוהג לומר לעדי הקידושין שכעת, לפני החופה זהו הזמן המתאים ביותר לעשות תשובה, כדי שיהיו כשרים לעדות בלי פקפוקים. מכאן נלמד שאין לקחת את המצב של החטא כמובן מאליו. להיפך, קח את ההזדמנות שנקרה על דרכך ושוב בתשובה. כל עוד הנר דולק, אפשר לתקן. והלואי שתתמיד בתשובתך גם בהמשך. ושכרך הרבה מאוד.
הערה נוספת וחשובה לא פחות: מגיעים לאוזניי עדויותוסיפורים אישיים רבים על הלחצים שבהם נתונות נשים פנויות שלא להקפיד על קלה כחמורה (בלשון המעטה) בענייני נגיעה. עד כדי כך שהיענותן ולחילופין סירובן עשויים לגזור דינן לשבט או לחסד. ועל אף שברור לי לחלוטין שיש סוגי קשרים וחברויות ארוכי טווח שבהם שני הצדדים נופלים לתהומות כאלה ואחרים ובהסכמה. ואף שבידוע שאין חדש תחת השמש, בכל זאת, הרגישות מחייבת להבחין בכך שבחלק מן המקרים אין מדובר אלא בניצול. כמובן שהלכתית הדבר פסול מעיקרו. אך גם חברתית, פסיכולוגית ואנושית מדובר בתופעה חמורה וקשה. שהרי ידוע לכל מי משלם את המחיר הגבוה בתוך קשר שכזה שיש בו מימד לא מבוטל של ניצול מזן השתמש וזרוק. שאלתך עוררה אותי להבנת העומק של הצורך בתיקון חברתי דחוף.
מיכל
 
[1]לדעת הר"ן אף ייחוד עם העריות שהוא איסור דאורייתא, אינו פוסל לעדות. ראה: ר"ן סנהדרין כו, ב, ד"ה אמר רב נחמן. וראה הט"ז, אבן עזר סי' כב, אות א, שסבר שייחוד עם פנויה שהוא מדרבנן, היינו כשהיא נידה.
[2]ראה ר"ן שם בהמשך.### שאלה  
 לפעמים אני הולכת לקניות בגדים יחד עם חברות שאינן מקפידות בצניעות, או שאינן דתיות. האם מותר לי להחמיא להן על בגד שהן מתלבטות אם לקנותו, או להסב את תשומת לבן לבגד שהן יאהבו, אם הבגד איננו צנוע?
האם מותר לי להחמיא לחברה באולפנא על בגד לא הלכתי שהולם אותה?. ### תשובה  
 שלום וברכה, אני מבינה מאוד את המתח שנוצר בבילוי המשותף שלקנית בגדים. כמו כן אני מזדהה עם המצוקה שאת מתארת (ואני יוצאת מהנחה שחברותיך קונות בגדים שאינם עומדי בקני המידה של צניעות על פי ההלכה, ואיני נכנסת לדון בגדרי צניעות בכוונה תחילה). שאלתך שאלה קשה וחשובה.
נתחיל בבירור השאלה היסודית: האם כשאת מחמיאה על בגד לא הלכתי וגורמת לחברתך לקנות אותו, את עוברת על  איסור של "לפני עיוור לא תתן מכשול".
הרמב"ם כותב:
…וכן כל המכשיל עור בדבר והשיאו עצה שאינה הוגנת
או שחיזק ידי עוברי עבירה שהוא עור ואינו רואה דרך האמת מפני תאות לבו
הרי זה עובר בלא תעשה
שנאמר ולפני עור לא תתן מכשול.  (רמב"ם הלכות רוצח יב, יד)
לפי דברי הרמב"ם הללו האיסור של "לפני עיור לא תתן מכשול" הוא רחב וחל גם על מי שמחזק ידי עוברי עבירה, ובכלל זה מחמאה המחזקת את חברתך לקנות בגד לא צנוע .
אולם, בפרטי ההלכה של "לפני עיוור" רואים שלא בכל מעורבות עוברים על איסור דאורייתא של לפני עיוור לא תתן מכשול. נציין שלוש נקודות:
רק סיוע הכרחי נאסר ב'לפני עיוור'
איזו התערבות נאסרה ואיזו לא? נדגים דרך דיני נזיר:
נזיר אסור בשתיית יין. ובכל זאת אם אדם מושיט כוס יין לנזיר, אנו אומרים שהנזיר היה יכול לקחת את הכוס ולשתות יין גם ללא סיוע. ועל כן, מי שהושיט את היין אינו עובר על "לפני עיוור". (עבודה זרה ו, ב).
העיקרון העולה מכאן שצריך שיהיה קשר הכרחי בין מעשה ההכשלה ובין הכשלון. כלומר שמי שעובר את העבירה לא יוכל לעבור אותה ללא סיוע (בלשון ההלכה עקרון זה נקרא "תרי עברי נהרא"– שני עברי הנהר,  כגון שדבר העבירה נמצא בצידו השני של הנהר והמכשיל מביא לו אותו. סיוע ברמה כזו אסור).
נחזור לשאלתך: במקרה שאותה חברה לא תקנה בגדים מבלי שתקבל את התמיכה והעידוד שלך, יש כאן בעיה ויש איסור של לפני עיוור. במקרה שאותה חברה תלך ותקנה בעצמה את הבגדים גם בלעדיך כיוון שהן הם מוצאים חן בעיניה. אין איסור לתמוך בה מטעם זה של 'לפני עיוור'.
כאשר החוטא מודע לחטא ואין בסיוע איסור 'לפני עיוור'
סייג נוסף קיים בהלכות אלו: כאשר אדם עובר את העבירה תוך הכרה בכך שיש איסור ואף על פי כן הוא חפץ לעבור עליו במודע ובכוונה תחילה.  במקרה כזה, התמיכה שלך לא משפיעה על ההחלטה שלו. לכן אם חברתך מודעת לאיסור והיא חפצה לעבור עליו, גם אם היא קונה את הבגד בזכות המחמאה שנתת, אין בזה "לפני עיור" כיוון שהיא אינה עיוורת… היא מודעת לחטא שבדבר. שימי לב, לא ברור אם ניתן לומר שחברה חילונית היא בגדר של מזידה. אף שלגבי חברות דתיות סביר להניח שזה המצב.
יש שסברו שרק סיוע ממוני נאסר מדין 'לפני עיוור'
בנוסף, היו מהאחרונים שסברו שכל עוד אין סיוע ממוני מוחשי אין זה נחשב לסיוע שעוברים עליו ב"לפני עיור" (מה שיבחין בין מצב בו את מממנת את הרכישה- מקרה שיכול לקרות בין אמא ובתה ופחות קורה בין חברות שבאות רק לשם נתינת עצה וחיווי דעה).
אחר כל הדיון ההלכתי שיש לעשותו בדקדקנות בהתאמה לפרטיו של כל מקרה, צריך לבחון גם את ההקשר הכללי. מהו המחיר החברתי ומתי מוטב להרחיק ומתי לקרב.
ר' אהרון ליכטנשטיין תיאר במאמרו דילמה מן החיים שאמורה לשקף את היחס הכללי שלנו לשאלות בענייני "לפני עיור".[1] הדילמה אותה הוא מביא מתייחסת למקרה של אדם שבא להתייעץ אם לגדוע אצבע מידו, אם הסיטואציה היא שאלמלא יכרות את אצבעו יאבד את כל היד, כמובן שאין בעצה ה"רעה" לכרות את האצבע משום "לפני עיור". שהרי בראייה הכוללת יש כאן עצה טובה. על פי זה, יש להכניס לתוך הדיון גם את השיקול הכללי העקרוני של רווח מול הפסד. מה יהיה המחיר של הימנעות מהליכה משותפת, האם תוכלי גם להועיל ולא רק להזיק, האם תוכלי למזער את הנזק ולכוון לקניה פחות גרועה. והאם קירוב באופן כללי יועיל בטווח הארוך (ראי גם שו"ת מנחת שלמה, חלק א, סי' לה).
באותה מידה של היגיון ומחשבה תחילה יש לנקוט בבואך להגיב על בגדים חדשים של חברתך במחשבה כיצד נכון להגיב צריך גם להתייחס לחובה להוכיח והחובה להפריש מאיסור.[2]
לכן אם יש אפשרות מוטב להגיב בצורה שלא תשתמע כחיזוק חיובי. אפשר לומר "איזה כיף לך שקנית בגדים חדשים" או "איפה מצאת?" וכדומה. ואם ניתן להוסיף "אני לא יכולה להרשות לעצמי לקנות כזה, את מבינה…." אולי יהיה כאן אפילו מוצא הלכתי יפה.
כמובן, תגובה פושרת באה בחשבון כשהמחיר אינו מריבה ומתח אלא נעשית ברוח טובה ובהבנה מלאה. מאחלת לך שתוכלי לנתב בשבילים הצרים הללו ולבחור נכון במשעולי החיים המורכבים והמפותלים.
מיכל טיקוצ'ינסקי
הרבנית ד"ר מיכל טיקוצ'ינסקי היא ראשת בית המדרש לנשים בהיכל שלמה, וראשת תוכנית ההלכה במגדל עוז
[1]https://etzion.org.il/he/%D7%9C%D7%A4%D7%A0%D7%99-%D7%A2%D7%99%D7%95%D7%95%D7%A8-%D7%9C%D7%90-%D7%AA%D7%AA%D7%9F-%D7%9E%D7%9B%D7%A9%D7%95%D7%9C### שאלה  
 האם קיום יחסים בין נשים הוא מותר?. ### תשובה  
 שלום וברכה,
אני מקבלת פניות לא מעטות בנושא הזה. חלק מן השאלות נובעות ממצוקה אישית ובדרך כלל הן מורכבות ומתארות נסיבות ספציפיות. לשאלות אלו אני מגיבה במענה מורכב המתייחס למצב בו נמצאות הפונות. מהאופן בו ניסחת את שאלתך  התרשמתי שהשאלה היא תאורטית, לכן התשובה תתמקד במתן המידע ההלכתי בנושא.
נדמה לי שאנשים רבים סבורים בטעות שקיום יחסים כאלו מותרים. אולם, מבחינה הלכתית התמונה שונה.
שאלת קיום יחסים בין שתי נשים נדונה במדרש התנאים בספרא. המעיין בספרא ייווכח שהמדרש עוסק בנישואין בין שתי נשים ואינו עוסק במעשה קיום היחסים עצמו:
או כמעשה ארץ מצרים וכמעשה ארץ כנען לא תעשו…
ומה היו עושים האיש נושא לאיש והאשה לאשה… (ספרא אחרי מות, פרשה ח, סוף פרק יב, ח).
על פי הספרא יש איסור חיתון בין שתי נשים. איסור הנגזר מן הלאו הכללי של "כמעשה ארץ מצרים לא תעשו". בספר המצוות לרמב"ם נזכר איסור חיתון כזה מדין "ובחוקותיהם לא תלכו":
ובחוקותיהם לא תלכו לא אמרתי אלא בחוקים החקוקים להם ולאבותיהם.
ושם אמרו מה היו עושים האיש נושא איש ואשה נושאה אשה
ואשה נשאת לשני אנשים (ספר המצוות לרמב"ם מצוות לא תעשה שנג)
לעניין קשר נישואין בין שתי נשים אם כן, יש מקורות מפורשים לאסור מן התורה.
לגבי קיום יחסים כאלה כשלעצמם, העניין נדון בשתי סוגיות בגמרא, האחת במסכת יבמות והשניה במסכת שבת. בשתי הסוגיות לא מתקיים דיון ישיר בשאלת ההיתר או האיסור של יחסים אלו ונדונה רק ההשלכה של קיום יחסים כאלה על פסול כהונה.
בגמרא ביבמות נדחית דעת רב הונא שנשים המסוללות פסולות לכהונה וזאת, מן הנימוק שאין מדובר בזנות אלא בפריצות בעלמא:
דאמר רב הונא: נשים המסוללות זו בזו – פסולות לכהונה;
ואפילו לרבי אלעזר, דאמר: פנוי הבא על הפנויה שלא לשם אישות עשאה זונה,
ה"מ איש, אבל אשה – פריצותא בעלמא (יבמות עו, א)
בגמרא במסכת שבת מסופר ששמואל מנע מבנותיו לישון אלו עם אלו במיטה אחת. בתחילה הגמרא קשרה בין ההימנעות הזו ובין החשש שתיפסלנה לכהונה המוכר לנו מעמדת רב הונא הדחויה שנשים המסוללות פסולות לכהונה. אולם, למסקנה הגמרא מציעה ששמואל חשש שעל ידי המגע בין האחיות יתעורר יצרן של בנותיו ליחסי אישות עם גברים. ואלו דברי הגמרא:
אבוה דשמואל לא שביק להו לבנתיה דנפקי בחוטין,
ולא שביק להו גניאן גבי הדדי, … לא שביק להו גניאן גבי הדדי,
לימא מסייע ליה לרב הונא, דאמר רב הונא: נשים המסוללות זו בזו -פסולות לכהונה:
לא, סבר: כי היכי דלא לילפן גופא נוכראה (שבת סה, א)
שתי הסוגיות הללו הן קצה החוט לעיון בשאלת היחס ההלכתי ליחסים כאלו. הקושי עם שתי הסוגיות הללו הוא רב. ראשית, אין בהן הסבר וביאור למושג של "מסוללות" הנזכר בו. מה בדיוק מעשיהן של הנשים. וכן, בסוגיה ביבמות לא התבאר מאיזה מעשה של בנותיו שמואל חשש והאם חששו הוא שהן תקיימנה יחסים ביניהן וזה מה שיעורר אותן להתאוות לתשמיש? או שחשש למעשה פחות מזה כגון, מישוש? כמו כן, בסוגיות הללו לא התבאר מפורשות שיש איסור עצמי על יחסים כאלה, אלא רק נדון האיסור המשני של נשים אלו לכהונה, וגם בעניין איסור משני זה לא התבאר מהו "סעיף הפסול" לכהונה.
לעניין המעשה עליו מדובר אין לנו אלא דברי רש"י המבאר: "המסוללות- דרך תשמיש זכר ונקבה משפשפות נקבתן זו לזו…" פירושו זה מוסכם על כלל הראשונים. מכאן שהדיון בגמרא הוא על נשים המקיימות יחסים המכונים לסביים ונראה על פניו שהגמרא מכנה מעשה זה כפריצות בעלמא ולא כאיסור.
וניתן לכאורה להסיק שלכל היותר יש בקיום יחסים בין נשים איסור דרבנן של פריצות, או כפי שנזכר בדברי התוספות "דבר מכוער".
להלכה
למרות הקריאה בסוגיה ובראשונים להלכה כותב הרמב"ם:
נשים המסוללות זו בזו אסור וממעשה מצרים הוא שהוזהרנו עליו שנאמר כמעשה ארץ מצרים לא תעשו,
אמרו חכמים מה היו עושים איש נושא איש ואשה נושא אשה, ואשה נשאת לשני אנשים, אף על פי שמעשה זה אסור אין מלקין עליו,
שאין לו לאו מיוחד והרי אין שם ביאה כלל,
לפיכך אין נאסרות לכהונה משום זנות ולא תיאסר אשה על בעלה בזה שאין כאן זנות,
וראוי להכותן מכת מרדות הואיל ועשו איסור,
ויש לאיש להקפיד על אשתו מדבר זה ומונע הנשים הידועות בכך מלהכנס לה ומלצאת היא אליהן (רמב"ם, איסורי ביאה, כא, ח).
הרמב"ם סבור שאמנם אין פסול כהונה וכמסקנת הגמרא. אולם, הוא כותב שיש איסור עצמי מדאורייתא על קיום יחסים אלו משום "וכמעשה ארץ מצרים" וכלשון שראינו בספרא. אמנם, אין דין מלקות בלאו שבכללות ועל כן אין לוקים על כך. עדיין יש מקום לדון בדבריו של הרמב"ם אם האיסור הוא על "נשים המסוללות" באופן כללי כמשפט הפותח את דבריו או שהוא חל על נישואין בין נשים כמקור עליו הוא נסמך "אמרו חכמים…" (שכפי שהראינו, מקורו בספרא).
דברי הרמב"ם הללו נפסקו להלכה גם בטור ובשולחן ערוך:
נשים המסוללות זו בזו פי' מתחברות זו בזו דרך תשמיש אסור
וזה מעשה ארץ מצרים שהוזהרנו עליו
שנאמר כמעשה ארץ מצרים אשר ישבתם בה לא תעשו
ואמרו חכמים ז"ל מה היו עושים איש נושא איש ואשה נושאת אשה, ואישה נישאת לשני אנשים (טור, אבן העזר, כ ושו"ע שם, ב).
אולם חלק מן האחרונים סייגו את האיסור הזה. הפרישה סבור שמעשי הגויים היה בהימנעות מפריה ורביה כשהדגישו את התאווה ולא את צרכי העולם:
מה היו עושין איש נושא איש כו' ואשה ניסת לשני אנשים.
נראה דרצה לומר דכל מעשיהם שלא לקיים פריה ורביה היו עושים
אך כל אח' למלאות תאותם שכמו שהאיש הנושא איש ואשה אשה אינו מוליד כן אשה אחת ניסת לשני אנשים לא לפריה ורביה היו עושים
כי מי שיודע שלא על שמו יקרא הזרע אינו מוליד כמעשה ער ואונן
ובודאי היו משחיתים את זרעם דש מבפנים וזורה מבחוץ לכך נקטינהו בהדדי (פרישה, אבה"ע כ, יב).
ובהמשך דבריו  נראה שהוא קובע שאין איסור דאורייתא, אלא "איסור בעלמא" על קיום יחסים בין נשים. ולדבריו יש לומר שהפסוק של כמעשה ארץ מצרים" מתייחס לשאר האיסורים שנזכרו בהלכה (איש נושא איש ואישה שנושאת שני אנשים):
והיותר נראה משום דכתב דנשים המסוללות זו בזו אסור דמשמע איסור בעלמא
וקשה ליה כיון דנפקא מקרא הוה ליה למימר שהוא דאורייתא
לכך סתם וכתב דיש לומר דהקרא איירי במה שהיו עושין עוד שאשה אחת נשאת לשני אנשים דהוא ערוה גמורה לישראל.
וכן כתב  הקרית מלך רב ודייק מהרמב"ם עצמו שמה שנאסר מן התורה הוא רק מיסוד הקשר ולא עצם מעשה ה"ביאה":
דמעשה ארץ מצרים היה בדרך נשואין אשה נושא אשה בדרך קביעות כדרך איש שנושא אשה
וכהאי גוונא אסור מן התורה משום דהוי כמעשה ארץ מצרים ממש 
ולא בעי רחמנא שיעשו כמעשיהם 
אבל שלא כדרך נשואין באקראי בעלמא דרך זנות 
אינו אסור דאין זה כמעשה ארץ מצרים ממש…  
כפי שניתן לראות, הקרית מלך רב אף הרחיק עוד וכתב ש"אינו אסור". אם כי אין להסיק מדבריו שאין בזה איסור כלל. שמא כוונתו שאין כאן איסור דאורייתא של כמעשה ארץ מצרים.
לסיכום: פסק השו"ע, הטור והרמב"ם להבנת רבים הוא שיש איסור מן התורה בעצם קיום יחסים בין נשים. אך הפרישה והקרית מלך רב הבינו בדרך מצומצמת יותר את דבריהם וקבעו שאיסור תורה זה של "כמעשה ארץ מצרים" נוגע למיסוד הקשר בין שתי הנשים, כעולה מדברי הספרא ואף מתאים למסקנת הגמרא שכינתה את המעשה עצמו כ"פריצותא בעלמא". לדעות אלו מדובר באיסור דרבנן.
בברכה,### שאלה  
 . ### תשובה  
 תודה רבה ותזכו למצוות! 
תשובה:
שלום וברכה
טוב מאוד ששאלת, תמיד צריכים להיות ערים לכך שיתכנו הבדלים הלכתיים בין מקרה למקרה. 
לגופו של עניין, תשעה באב הוא בגדר של תענית חמורה מצד העובדה שמדובר בצום המתחיל מבעוד יום ובכך שמקור תוקפו של הצום הוא מדברי סופרים. יחד עם זאת, בשנה הזו שבה תשעה באב נדחה ליום עשירי באב נוהגים להקל יותר. ובמקרה שלך ספציפית, אישה בהריון ממש לפני הלידה צריכה לשמור כוחות לקראת הלידה וכן רופאה שהתייעצתי איתה קבעה שהתייבשות לפני לידה עלולה לעלות בסיכונים. לנוכח הנסיבות הללו, את פטורה מן הצום. כך מקובלני מבית אבי ז"ל וכך הורו פוסקים רבים (הרב נבנצאל, הרב עובדיה ועוד) ואף הרב אליעזר מלמד הורה שמעוברות פטורות מלצום תשעה באב נדחה אם הן חלשות. אמנם, ראוי שלא לעשות סעודות גדולות ולא לאכול מעדנים ויש להקפיד על הלכות האבילות האחרים.
שתהיה בע"ה לידה קלה.
מיכל
 
הרחבות:
א. בכלליות כתוב בגמרא שנשים מעוברות ומיניקות חייבות בתענית תשעה באב
תלמוד בבלי מסכת פסחים דף נד עמוד ב
דרש רבא: עוברות ומניקות מתענות ומשלימות בו, כדרך שמתענות ומשלימות ביום הכיפורים
(וכך נפסק ברמב"ם בהלכות תעניות פרק ה הלכה י).
ב. הסיבה להקלות בתשעה באב נדחה הוא משום שהצום הוא רק בגדר "תשלומים" לצום תשעה באב. כך כתב המהרש"ם וכך מקובל:
שו"ת מהרש"ם חלק ג סימן שסג
ובגוף הדבר אם יום הנדחה הוא רק תשלומין לט"ב נראה דגם להקל קיי"ל דהוי רק תשלומין. שהרי בסי' תקנ"ט מבואר דבעל ברית אינו מתענה ביום הנדחה משא"כ בט"ב עצמו.
ג. בשולחן ערוך הובאה הקלה אחת מפורשת לתשעה באב נדחה, שבעל ברית אוכל:
שולחן ערוך אורח חיים סימן תקנטסעיף ט
ט' באב שחל להיות בשבת ונדחה ליום ראשון, בעל ברית מתפלל מנחה בעוד היום גדול, ורוחץ, ואינו משלים תעניתולפי שיום טוב שלו הוא.
המשנה ברורה מוסיף על בעל הברית את הסנדק והמוהל וכן את אמו של התינוק.
ומוסיף שם הביאור הלכה:
וכן בחולי קצת ומעוברת שיש מיחוש קצת מותרים לאכול [חידושי רע"א בשם תשובת שבו"י]:
לדעה זו, רק אם יש מיחוש קצת מותרת המעוברת לאכול. אולם, הילקוט יוסף כותב בקצרה:
וכל שכן שיכולות המעוברות ומניקות, וכן יולדות, להקל באופן שחל תשעה באב בשבת, והתענית נדחה לאחר השבת
וזו תשובת הרב עובדיה בחלק החשוב לענייננו: שו"ת יחוה דעת חלק ג סימן מ
נראה להוכיח שכל זה דוקא בתשעה באב שחל בזמנו, אבל כשהוא דחוי, יש לפטור את המעוברות ומניקות מלהתענות, כי הנה בשלחן ערוך /א"ח/ (סימן תקנ"ט סעיף ט') נפסק, שבעלי ברית, שהם המוהל, הסנדק, ואבי הבן, כשחל ברית מילה בתשעה באב דחוי, מתפללים מנחה גדולה בעוד היום גדול, ואוכלים ושותים, לפי שיום טוב שלהם הוא. ומקור הלכה זו, במרדכי (סוף תענית) בשם רבינו יעב"ץ, שעשה מעשה רב בזה. וכן כתבו בספר הרוקח (סימן קי"ג), והאור זרוע חלק ב' (סימן ת"מ), והגהות אשרי (מועד קטן כ"א ע"א), ושו"ת התשב"ץ חלק ג' (סימן ח'), ועוד. והנה מבואר בחידושי הריטב"א (תענית לא ע"א) שבעל ברית או חתן אינם רשאים להפסיק תעניתם בארבע צומות אף על פי שיום טוב שלהם הוא, שמכיון שהם ימי תענית צבור, לא אתי עשה דיחיד שיום טוב שלו הוא, ודחי עשה דרבים של תענית צבור. וכן פסק בשו"ת הרדב"ז חלק א' (סימן שפ"ה), וכן כתב הטורי זהב (בסימן תקמ"ט). ובשו"ת בית יהודה עייאש חלק א' (חלק יורה דעה סימן ל"א) ועוד אחרונים. נמצא שתענית של תשעה באב דחוי קל יותר מתעניות צבור האחרות כשחלו בזמנן, שהרי בעלי ברית אינם מתענים בתשעה באב דחוי, וחייבים להתענות בשאר צומות שחלו בזמנם. והואיל ומעוברות ומניקות פטורות מלהתענות בשלש צומות אפילו חלו בזמנם, מכל שכן שפטורות מלהתענות בתשעה באב דחוי…וכן הסכימו האחרונים, בודאי שדין שלש צומות בזמנם חמור יותר מדין תשעה באב דחוי, ואם כן העיקר שיש לפטור מעוברות ומניקות מלהתענות בתשעה באב דחוי. ובפרט בזמנינו שירדה חולשה לעולם### שאלה  
 אני יודעת שזכוכית יכולה להיות גם עם בשר וגם עם חלב,
האם כוסות זכוכית שאני מעטרת עם הילדים עם צבעי זכוכית עדיין יכולים לשמש גם וגם או שזה הופך אותם להשקיע/חלבי לבד?
תודה רבה רבה. ### תשובה  
 שלום וברכה,
תודה על פנייתך.
לפי הפסיקה הספרדית על סמך השולחן ערוך אכן מותר להשתמש בכלי זכוכית למאכלים בשריים וחלביים כאשר מקפידים על שטיפה יסודית בין שימוש לשימוש. וכך פסק הרב עובדיה יוסף. למרות פסיקת השו"ע ישנם לא מעט פוסקים ספרדים המחמירים בעניין זה, כך שזה תלוי במנהג המשפחה ועל פי מי אתם פוסקים. (ראי בלינק הרחבות בתשובה אחרת שכתבתי בעניין זה:  ( https://www.meshivat-nefesh.org.il/questions/#toggle-id-33 ).
אני מבינה משאלתך שאתם נוהגים להשתמש בכלי זכוכית לבשרי וחלבי. גם למי שאינו נוהג כך, השימוש בכוסות זכוכית קל יותר, כיוון שנדיר מאד ששמים משקים חמים בכלל, ומשקים חמים בשריים או חלביים בפרט בתוך כוסות זכוכית (שאינם מאגים המיועדים לשתייה חמה). העיטור לא אמור לשנות דבר לעניין זה ועל כן תוכלי להמשיך כמנהגך.
מנגד, למי שאינו נוהג להשתמש בכלי זכוכית לשני סוגי המאכלים, למרות שדין כוסות קל יותר, עדיין יש מקום להחמיר שלא במקום צורך לנהוג לפי היתר זה. זאת מכיון שכלי זכוכית וכוסות זכוכית הינם זולים מאד בימינו ולרוב מתאפשר לאדם לקנות סטים נפרדים, ובכך לשמור על הפרדת כלים ברורה כדי שלא להתרגל לשימוש כפול בכלים.
בברכה,
רחל### שאלה  
 אמור להגיע אלי בעל מקצוע לבצע תיקונים בבית (נזילות, קירות, התקנת כיור וכו') בעלי נוסע לעבודה במרחק שעה וחצי ולא יהיה באיזור.
יישאר איתי בבית בני בן ה 4.5 (שהיה לו חום)
השאלה היא אם יש בעיה של ייחוד או שהבן שלי נחשב "שומר" (זכור לי משהו שבנות מגיל 3 אבל בנים רק מגיל 9)
הבן שלי די "נצמד" אלי בד"כ, השאלה אם זה עוזר.
אם עדיין יש בעיה של ייחוד – מה צריך לעשות?
(אני גרה בעיר בבית פרטי, ובו 2 קומות ועלית גג. נניח שאשאיר את שער הכניסה ודלת הכניסה פתוחות (למרות שסתם ככה אנשים בעיר לא נכנסים. אבל אולי גנבים…) – האם זה מועיל אם אני/הוא בקומות העליונות? השכנים גם עובדים כך שלא שייך לבקש מאף אחד שייכנס) מה עלי לעשות?
תודה מראש!. ### תשובה  
 שלום וברכה,
את שואלת שאלה טובה שאינה נדירה כלל, פעמים רבות מגיע איש מקצוע או שליח וכד' לבית בזמן שרק האישה נמצאת והבעל אינו נמצא.
הצבעת על שלש אפשרויות המתירות את שהות הגבר בביתך: (1) "פתח פתוח לרשות הרבים" (שולחן ערוך אה"ע כב, סעיף ט')  (2) ילד כ"שומר" (שם סעיף י)  (3) היתר "בעלה בעיר" (שם סעיף ח').
ביחס לאפשרות השלישית כתבת שזה לא רלוונטי מכיוון שבעלך נמצא במרחק גדול ולכן לא נוכל לסמוך על כך שיוכל "לקפוץ" לביקור. ביחס לשתי האפשרויות האחרות את שואלת אם במקרה הספציפי שלך ניתן להגדיר את הילד הקטן כ"שומר" ואת הדלת הפתוחה במקום המגורים שלך כ"פתח פתוח לרשות הרבים".
יש מספר אפשרויות לפניך:
אפשרות אחת היא לוודא שיש חלון בקומה בו תהיו אשר יהווה "פתח פתוח לרשות הרבים". על החלון לפנות למקום שרואים לתוכו (בין אם לרחוב, לבית ממול, או למקום שיש על מה לטפס כדי לראות פנימה). חלון זה מועיל לענין ייחוד אף אם דלת הבית נעולה.
אם אין חלון כזה, מכיוון שבמקרה שלך בנך צעיר מעט מהגיל המקובל על רוב הפוסקים, וכן אין אנשים נכנסים סתם כך לתוך הבית, רצוי להשתדל כמה שיותר לקבוע עבודות של אנשי מקצוע בזמנים שבעלך נמצא בבית, או כשהוא נמצא בקרבת מקום ויכול להגיע בכל עת הביתה, או כשיש שכנים שאפשר לבקש מהם להגיע לביתך לביקור.
אך, לא תמידמתאפשר לקבוע את שעות העבודה של בעלי המקצוע לפי רצוננו, ועל כן בשעת הצורך ניתן לסמוך על דעת המקילים בגיל הילד וגם בדלת פתוחה (ואפילו סגורה) במקום שלא נהוג להיכנס ללא רשות (ראי פירוט בהמשך). כדאי גם להסתמך על דעת הפוסקים שאומרים שאין ייחוד כאשר שמים פתק על דלת הבית המזמין אנשים להיכנס.
לסיכום, עדיף לקבוע עבודה בזמן שבעלך נמצא באזור, או שיש חלון העומד בדרישות שפרטתי.
בעדיפות שניה, אפשר לצרף מספר דעות מקלות: הדעה שילד יכול להיות שומר גם מגיל שלוש, והדעה הסומכת על דלת לא נעולה גם במקום בו לא רגילים להכנס, ולהוסיף פתק על הדלת שכתוב בו שמותר להכנס.יש יותר מקום לסמוך על דעות אלו בצרופם יחד.
בברכה,
רחל
 
הרחבות
גיל הילד השומר
גיל ילד הנחשב שומר הינו הגיל שעדיין לא מתעוררת בו היצר ואין הוא נמשך לאיסורי עריות אך הוא כבר מספיק בוגר בשביל להבין כשהוא רואה קשר אסור. לרוב גיל זה הוא בין 5-9. (שבט הלוי ח"ה רד, תשובות והנהגות ח"ב ס' תרנח). בשעת הדחק אפשר לסמוך על ילד או ילדה עד שנה לפני גיל מצוות (תשובות והנהגות שם) ויש אפילו מקילים עד גיל מצוות (ציץ אליעזר ח"ו, מ, קונטרס איסור ייחוד פרק טז)
וכן אפשר גם בגיל קטן יותר מחמש, אם מכיר בילד שהוא מבין שהמעשה אסור (מובא בציץ אליעזר ח"ו, מ, קונטרס איסור ייחוד פרק טז סע' ג')  או על סמך דעת המקילים מגיל 3 (וכך פוסק הציץ אליעזר שם על פי המקנה).
מגיל 9 (או מגיל מצוות בשעת הדחק) הילד (או ילדה) אינו נחשב כשומר ונספר כגבר (או אישה) לעניין ייחוד, זאת כיוון שאחרי גיל זה שיש לו כבר יש לילד משיכה מינית משל עצמו הוא כבר לא נחשב כשומר והוא בעצמו "נספר" כבוגר לעניין ייחוד.
לפי הספרדים כאשר יש גבר אחד עם הרבה נשים או אישה אחת עם הרבה גברים, הרי זה ייחוד. (כך למשל אישה, גבר וילד מעל גיל 9 יהיו אסורים בייחוד).
לפי האשכנזים רק במקרה של אישה עם שני גברים ומעלה או גבר אחד עם שלש נשים ומעלה אין זה ייחוד. (כך למשל אישה, גבר וילד אינו נחשב כייחוד, אך גבר, אישה וילדה יהיו אסורים בייחוד). (שולחן ערוך שם סעיף ה')
(יש להעיר שגם בילדה הצעירה מגיל 9, כאשר היא לבדה עם גבר, יש איסור ייחוד, על אף שאם תימצא שם אישה בוגרת אחרת הילדה יכולה להיחשב כשומרת המצילה מן הייחוד (שם סעיף יא)).
פתח פתוח לרשות הרבים
יש מחמירים שמדובר בפתח פתוח ממש (תשובות והנהגות ח"ה שלא).  אך יש פוסקים הכותבים שפירושו של דבר- דלת סגורה שאינה נעולהבמקרה שאנשים נכנסים גם ללא רשות (שו"ת הרשב"א חלק א סימן אלף רנא, ספר היראים, ועוד פוסקים המוזכרים בתשובות והנהגות שם). אך מוסיף ספר היראים, "וטוב ליזהר אפילו בפתח פתוח לרשות-הרבים משבת עם אישה אחת".גם במקרה שלא נכנסים ללא רשות, ה"חזון איש" התיר בדעת מיעוט, אפילו במקום שאין איש עובר או נכנס, וגם אם הם נמצאים בקומה רחוקה מהכניסה, כיוון שטבעו של אדם שאימת רבים עליו. וכן, למרות שאנשים דופקים לפני שנכנסים, "תמיד יש איזה פרא אדם שנכנס בלי לדפוק" כלשונו. (מובא בדבר הלכה ס' ג סע' ב ס"ק ו). ועל כן עדיין נחשב "פתח פתוח".
כמו כן, מועיל לכתוב פתק על הדלת שניתן להיכנס ללא רשות (תשובות והנהגות ח"ה סימן שלא, גן נעול ח, ט).
חלון כפתח פתוח
חלון פתוח לרשות הרבים וניתן לראות דרכו לתוך הבית (מהרחוב, מבית ממול או על ידי טיפוס על דבר מצוי או הגבהת הגוף) נחשב כפתח פתוח (ציץ אליעזר שם סעיף ח בהנת דברי המרש"ם). חלון כזה מועיל להתיר גם כשפתח הבית נעול, והעיקר שיש אפשרות לראותם. וכך פוסק הרב משה פיינשטיין, ואפילו אם יכנסו לחדר סמוך שרואים לתוכו רק מעט או שמורגש מה קורה בחדרים (כגון צילי אדם, קולות), אך מדייק שאם אי אפשר להרגיש בנוכחות האנשים שבחדר הסמוך החלון לא מועיל והרי זה ייחוד (אגרות משה אה"ע ח"ד סימן סה, ב). לכן אם גבר ואישה נמצאים באזור בבית שמהחלונות לא רואים לשם וגם לא מורגש מהחלון תנועה או קולות מהאזור המכוסה, אז זה ייחשב ייחוד. אך אם הם נמצאים מול החלון ממש, או אם הם לא נראים לעין, אך נוכחותם מורגשת, אז  זה מותר.### שאלה  
 האם בכור שהוא איש כוחות ביטחון ובפעילות מבצעית בשטח פטור מצום בתענית בכורות?. ### תשובה  
 מהמשנה ברורה לומדים שלתענית בכורות מעמד דומה לזה של תענית אסתר אשר היא אינו חובה כתעניות האחרות ולכן בעת הצורך יש להקל – כגון לנשים בהריון ומניקות ולמי שלא מרגיש טוב (אפילו לא חולה ממש) (משנה ברורה סימן ת"ע, ס"ק ב; ושם, סימן תרפ"ו ברמ"א).
מדין קל וחומר, אם מי שלא חש בטוב פטור מן הצום, בוודאי שמי שעוסק בפעילות מבצעית ועירנותו ותפקודו באופן מיטבי קריטיים לבטחונו ובטחון המדינה פטור גם הוא מן הצום. שהרי שאפילו מצוות דאורייתא נידחות מפני פיקוח נפש ואף ספק פיקוח נפש (חוץ משלש מצוות). (שולחן ערוך אורח חיים תחילת סימן שכח).
זכינו שאנשים כמוך, יראי שמים ונאמנים להלכה, מגינים עלינו ודואגים לבטחוננו. שתזכה לחג של חירות וגאולה מכל המיצרים האישיים והלאומים,
חג שמח,
רחל
 
לקריאה נוספת: משמעות תענית בכורות ומדוע נחשבת לצום קל – פניני הלכה פסח י"ג, ג' כאן### שאלה  
 ש ברשותי נרות חנוכה צבעוניים (אינני משתמשת בנרות בחנוכה, אלא בשמן)
האם אפשר להדליק נר צבעוני לצדיק או לסגולות שונות וכו'?
 האם חייב שיהיה נר לבן.
תודה.. ### תשובה  
 שלום,
אין  עיכוב בהדלקת נר חנוכה לזכרו של צדיק.
נשמת האדם משולה לנר על פי הפסוק במשלי (כ, כז) "נר ה' נשמת אדם". יש הנוהגים להדליק נרות נשמה לא רק לזכר הוריהם אלא גם לזכר צדיקים ביום פטירתם, ויש אף המדליקים שלא ביום הפטירה, בתפילה שזכותו של הצדיק יגן עליהם. בעניין הדלקת נרות עבור סגולות שונות, לא ידוע לי על מנהג כזה או מקור לכך.
הרב עובדיה פסק שניתן להדליק נורת חשמל ביום הפטירה של הורה במקום בנר ומביא דעות שזו רק אם אין לו נר שעווה. מכאן שבוודאי ניתן להדליק נר של חנוכה לזכרם של צדיקים.
לעניות דעתי יש עניין בהדלקה דווקא על פי מה שנהוג בקהילות ישראל, שהוא בנר רגיל (לבן) ולרוב שגם דולק במשך 24 שעות, גם בגלל המנהג וגם כדי שיהיה ברור שזה לכבודו של הצדיק ולא לקישוט. אך בוודאי שאין עיכוב בהדלקת נר חנוכה בעת הצורך ואם מעדיף בכך.
כל טוב,
רחל
הרבנית רחל ריינפלד- וכטפוגל היא רבנית בית הספר בתיכון אור תורה רמות
הרחבה:
מקורו של המנהג להדליק נר נשמה אינו ברור, אך יש רמז למנהג זה במסכת ברכות (דף נא, ע"ב ועיין רש"י שם), למרות ששם ניתן להבין שמדובר בנר שהדליקו לכבודו של נפטר בעת פטירתו. השולחן ערוך מתייחס לנר של מתים (או"ח סימן רחצ סעיף יב) שמדליקים אותו לכבודו של המת וכן במשנה ברורה על שולחן ערוך (או"ח סימן תרי סעיף ד) שהדלקת הנר  על אביו ואמו היא בכדי לכפר על המת. בנוסף, מדמים את נשמת האדם לנר על פי הפסוק במשלי (כ, כז) "נר ה' נשמת אדם". יש הנוהגים להדליק נרות נשמה לא רק לזכר הוריהם אלא גם לזכר צדיקים ביום פטירתם ויש אף המדליקים שלא ביום הפטירה, בתפילה שזכותו של הצדיק יגן עליהם. בעניין הדלקת נרות עבור סגולות שונות, לא ידוע לי על מנהג כזה או מקור לכך.### שאלה  
 אחותי התאומה בהריון, חודש 5
בעת ששהתה אצל אימי מספר ימים, החלקתי מהצפה, ופחדתי שתגיע אלי שמא תחליק גם היא.
לאחר כמה שעות ישנתי צהריים וחלמתי שהיא מתקלחת ואני נכנסת להתפנות, השירותים מלוכלכים מווסת שלה ואני מתלוננת בפניה שתשים לב אך זו אומרת שככה זה בווסת בזמן ההריון.
כל השיחה התנהלה ברוח טובה ובידיעה שזה הגיוני לחלוטין שהיא גם במחזור וגם בהריון – כאילו מאין משהו מיוחד שקורה בהריון אך לגיטימי ולא מסוכן.
כשתעוררתי לקח לי כמה זמן להבין שזה היה חלום.
יודעת שחלום על מחזור / הריון אלו חלומות טובים, השאלה אם החלום נובע מהפחד שלי שתיפול או תפגע בבטן, או שיש פירוש אחר/נוסף
 תודה
שנה טובה. ### תשובה  
 שלום וברכה,
בשעה טובה על הריון אחותך. ניכר שאת דואגת לשלומה ולשלום העובר.
חז"ל התייחסו לחלומות באופן שאנחנו מוצאים גם בפסיכולוגיה, שמאורעות ומחשבות היום משפיעים על מה שאנחנו חולמים עליו בשינה – "אמר רבי שמואל בר נחמני אמר רבי יונתן אין מראין לו לאדם אלא מהרהורי לבו" (מסכת ברכות, נה עמ' ב). משאלתך ניכר שאת בעצמך מקשרת בין ההצפה לחלום ולכן הגיוני בהחלט לומר שהחלום משקף את החשש שלך.
מהמשך הגמרא (שם) אנחנו לומדים שאפשר להתייחס לחלום בשני אופנים. אפשרות אחת היא לפי דברי חז"ל "כל החלומות הולכים אחר הפה", כלומר שאנחנו יכולים לכוון לאן לקחת את החלום, מה הפירוש עבורנו ובאופן פסיכולוגי זה משפיע עלינו ועל מה שקורה לנו. בהמשך הגמרא שם מביאים חז"ל רשימה ארוכה של דברים ומקרים שאדם רואה בחלום ומה פשרם כאשר הם בעצם מדגימים לנו כיצד ניתן לפרש כל דבר בחלום כדבר טוב. את יכולה להתייעץ עם מישהו קרוב אליך כיצד לפרש את החלום הספציפי שלך לטובה.
אפשרות שניה היא להתעלם מן החלום, שכל עוד אנחנו לא מפרשים אותו אין לו משמעות, כפי שלומדים שחלום שלא מפורש הוא כאגרת שלא קראו אותה. (מסכת ברכות שם). כלומר, שאין לבשורה שבתוך האגרת השפעה עלינו כל עוד לא פתחנו אותה.
אם את מרגישה שהחלום בכל זאת מטריד את מנוחתך והעצות הנ"ל לא מספיקות, תוכלי לעשות "הטבת חלום". יש לאסוף שלשה גברים שמכירים ואוהבים אותך (שיהיו לך כבית דין) ואת אומרת בפניהם את נוסח ההטבה. (שולחן ערוך אורח חיים סימן רכ, סעיף א). ההטבה מופיעה בחלק מן הסידורים וכן תוכלי לראות אותו בקישור למטה.
והעיקר לשמוח על ההריון, להתפלל שאחותך והעובר יהיו בריאים ושהכל יעבור בע"ה בטוב ובשלום.
בשורות טובות ושנה טובה,
רחל
הרבנית רחל ריינפלד- וכטפוגל היא רבנית בית הספר בתיכון אור תורה רמות
קישור להטבת חלום:### שאלה  
 . ### תשובה  
 תודה מראש
תשובה:
שלום יקרה,
טוב שגם לאחר 16 שנות נישואין עדיין חשוב לך להעמיק ולברר, כאשר בקלות אפשר היה להישאב לשגרה חסרת משמעות. צר לי שהבירור מתארך לך ועדיין לא הגעת לשלווה בנושא. אשתדל לענות כפי שאני רואה את הדברים, אך דעי שלא לכל אישה אותו הסבר מניח את הדעת וחשוב שתמשיכי לחפש עד שתרגישי שהדברים מדברים אליך.
אקדים ואומר שהטבילה במקווה היא אחת המצוות הנקראות "חוקים", שהן מצוות שטעמן לא ידוע לנו ואינו לפי ההיגיון הפשוט. ראי את המקור ברמב"ם בהרחבה בהמשך ואת הסיפור מחז"ל הממחיש זאת. קיום מצוות אלו ללא הבנתן מבטא את קבלתינו את עול מלכות שמים בצורה הנעלה ביותר, שכן אנו מוכנים לקיים מצוות המלך גם מבלי להבין את התועלת או ההיגיון שבהן– אלא רק לשם שמים.
יחד עם זאת, הרמב"ם בעצמו ועוד הוגים רבים דוגלים בחיפוש אחר הטעם כדי שנוכל לקיים את המצוות מתוך שמחה. על כן אציע הסבר למצוות הטבילה.
יש סמליות רבה במים. המים מופיעים עוד בשלב ה"תוהו ובוהו" של העולם ועוברים תהליך של הפרדה (ביום השני לבריאה) ואיסוף ל"מקווה המים" הנקרא ים (ביום השלישי). גם בלידה יש סמליות למים, כאשר העובר נמצא ברחם אימו מוקף מים תשעה חודשים עד שהוא נפרד מהמים ויוצא לעולם. בשני אלו המים מסמלים בריאה חדשה. כאשר אישה מסירה כל כיסוי וחציצה, וחוזרת למצב הטבעי שלה כיום היוולדה, היא מתגלה אך רק בצלם האלוקים שבה. בטבילתה במים היא חוזרת לימי בראשית, ללידה מחדש. נבראת מציאות חדשה של טהרה, המחליפה את הטומאה, המתירה אותה ואת בעלה זה לזו.
אין זה מקרה ששלשה קשרי זוגיות בתנ"ך התחילו דווקא בבאר – כאשר המים יוצרים מציאות חדשה, ממוות לחיים, מבדידות לזוגיות.
"אמר רבי יוחנן: ג' מפתחות בידו של הקב"ה שלא נמסרו ביד שליח, ואלו הן: מפתח של גשמים, ומפתח של חיה, ומפתח של תחית המתים" (מסכת תענית ב, עמ' א). שימי לב למשותף למפתחות השמורים רק לקב"ה – כולם קשורים לחיות מחודשת. בטבילה במים חיים, שלא היה מעורב כח האדם באיסופו, אנחנו נותנות לקב"ה לברוא אותנו מחדש ולהעביר אותנו ממצב של טומאה לטהרה.
יהי רצון שתזכי לקיים מצווה זו מתוך אהבה, שמחה וחיבור,
רחל
הרבנית רחל ריינפלד- וכטפוגל היא רבנית בית הספר בתיכון אור תורה רמות
הרחבה
 
הרמב"ם מסביר שהטבילה במקווה הינה "חוק". הוא שולל מכל וכל את הרעיון שהמים מנקים את הגוף מלכלוך ושזה הסיבה שהמים מטהרים.
רמב"ם הלכות מקוואות פרק י"א הלכה טו
דבר ברור וגלוי שהטומאות והטהרות גזירת הכתוב הן, ואינן מדברים שדעתו של אדם מכרעת אותן, והרי הן מכלל החוקים; וכן הטבילה מן הטומאות, מכלל החוקים היא:  שאין הטומאה טיט או צואה שתעבור במים, אלא גזירת הכתוב היא, והדבר תלוי בכוונת הלב; ולפיכך אמרו חכמים טבל ולא הוחזק, כאילו לא טבל.  ואף על פי כן, רמז יש בדבר:  כשם שהמכוון ליבו ליטהר–כיון שטבל–טהר, ואף על פי שלא נתחדש בגופו דבר; כך המכוון ליבו לטהר נפשו מטומאת הנפשות, שהן מחשבות האוון ודעות הרעות–כיון שהסכים בליבו לפרוש מאותן העצות, והביא נפשו במי הדעות–טהר.  הרי הוא אומר "וזרקתי עליכם מים טהורים, וטהרתם:  מכול טומאותיכם ומכל גילוליכם, אטהר אתכם" (יחזקאל לו, כה)
סיפור הממחיש את הרעיון של "חוק" שטעמו אינו ידוע
במדבר רבה פרשה יט ד"ה שאל עובד
שאל עובד כוכבים אחד את רבן יוחנן בן זכאי אילין עובדייא דאתון עבדין [הדברים האלה שאתם עושים] נראין כמין כשפים. אתם מביאים פרה ושורפין אותה וכותשין אותה ונוטלין את אפרה ואחד מכם מטמא למת מזין עליו ב' וג' טיפין ואתם אומרים לו טהרת.
אמר לו: לא נכנסה בך רוח תזזית מימיך? אמרלו: לאו. ראית אדם שנכנסה בו רוח תזזית? אמר לו: הן. א"ל ומה אתם עושין לו? אמר לו:מביאין עיקרין ומעשנין תחתיו ומרביצים עליה מים והיא בורחת. א"ל: ישמעו אזניך מה שאתה מוצא מפיך כך! הרוח הזו טומאה דכתיב (זכריה יג) "וגם את הנביאים ואת רוח הטומאה אעביר מן הארץ"- מזין עליו מי נדה והוא בורח!
לאחר שיצא [העובד כוכבים] אמרו לו תלמידיו: רבינו לזה דחית בקנה לנו מה אתה אומר? אמר להם:חייכם לא המתמטמא ולא המים מטהרין אלא אמר הקב"ה חקה חקקתי גזירה גזרתי אי אתה רשאי לעבור על גזרתי דכתיב "זאת חוקת התורה"
 
הרמב"ם מלמד שחוקים הם גזירות המלך שטעמם לא נגלה לנו, אך ראוי לחפש להם טעם
רמב"ם הלכות תמורה פרק ד, יד
אע"פ שכל חוקי התורה גזירות הם כמו שביארנו בסוף מעילה, ראוי להתבונן בהן וכל מה שאתה יכול ליתן לו טעם תן לו טעם
לקריאה נוספת בנושא והתייחסות קבלית:### שאלה  
 . ### תשובה  
 תשובה:
שלום לך,
צר לי לשמוע. תהליך הגרושין הוא קשה ומורכב, והצורך שלך בפרטיות טבעי ומובן.
התהליך שאליו את מתייחסת נקרא "בירור שמות" שנועד לוודא כי  כל השמות והכינויים של המתגרשים נכתבים באופן מדוייק בגט. שלב זה חיוני לתוקף ההלכתי של הגט והוא נעשה בדרך כלל נעשה על ידי חקירת כל אחד מהמתגרשים ואז שמיעת עד או עדה לגבי כל אחד מן המתגרשים שמכיר אותו ואת שמותיו וכינוייו.
אפשר שאיש או אישה, אפילו בן משפחה, ישמש כעד או עדה כדי לברר את השמות, גם הורה או אח. לפעמים במקרים שאין אף עד שיכול להגיע לבית הדין הדיינים מבקשים לשוחח עם עד טלפונית. אם אין אף אחד מבין מכרייך וקרובייך שעליו תוכלי לסמוך שיהיה דיסקרטי מספיק, נסי להפנות בקשה לבית הדין ולהסביר את המצב. אם התגרשת מהבעל הראשון שלך, אולי תוכלי להציע לבית הדין לבדוק את השמות מהגט הראשון כדי שיתבססו עליו לעניין בירור השם שלך עבור הגט השני.
אם תזדדקי לסיוע נוסף את מוזמנת לשוב אלינו דרך האתר.
מאחלת לך רוגע ושלוה בהמשך חייך,### שאלה  
 שבוע טוב,
אני דתיה אורתודוכסית וחשוב לי מאוד להינשא על פי כללי ההלכה. מאידך, אני מוטרדת עמוקות מסוגיית מקומה של האישה במעמד זה ובמערכת הזוגית המיוסדת במסגרתו.
אחת הבעיות המטרידות אותי היא בעית העגינות וסרבנות הגט
אשמח לעזרתכן בהבנת מרחב הפעולה ההלכתי להתמודדות עם סוגיה זו, וכיצד ניתן לקיים נישואין כהלכה באופן שיתן לה מענה.
אקבל בברכה גם הפניות למקורות העוסקים בנושא.
תודה רבה. ### תשובה  
 שואלת יקרה,
מתוך כמיהה לנישואין בקדושה, האחריות שאת מדגימה בעצם שאלתך ראויה להערכה.
שאלתך נכונה לכל זוג הנישא עלפי ההלכה – כדת משה וישראל. בעצם שני בני הזוג, דוקא מתוך אחריות לזוגיות בריאה שהינה מלאת אמון, אמורים להיות ערים לכך שבמקרה של גירושין עתידיים ח"ו (שמגיעים אליהם ללא כוונה תחילה),קיים פתח לפגיעה בבן/בת הזוג. כיון שבעת ההחלטה להינשא בני הזוג מאוהבים ומסורים לחלוטין לשמירה על בן/בת הזוג מכל רע – זה חלון ההזדמנות המתאים ביותר להם להצהיר בפה מלא ובהדדיות: "אני אוהב/ת אותך כל כך אני אשמור עליך מפני כל פגיעה, אשמור עליך אפילו בפני עצמי".[1]
הן איש והן אישה עלולים למצוא את עצמם במעמד של מסורב/ת גט. מדין תורה הסכמת האיש נדרשת לסידור הגט[2] ומדין חכמים האיש אינו יכול לגרש את האשה כנגד רצונה.[3] ההשלכות לאשה במיוחד עלולות להיות הרסניות ביותר – איבוד כל סיכוי לזוגיות; ילדיה שיוולדו לגבר אחר לא יותרו להתחתן בתוך קהל ישראל; היא לא תוכל להקים משפחה חדשה ובריאה. גם מסורב-גט עובר מסלול ייסורים אבל בסופו של דבר יוכל לקבל היתר להינשא בשנית בתנאי שמפקיד גט בבית הדין הרבני.
בעולמנו היום אנו נוהגים להתכונן לכל מיני צרות בפעולה מניעתית. לדוגמה: למרות שלא מצאנו דרך לרפא חולה במחלת הפוליו, הצלחנו למגר את המחלה הנוראית באמצעות חיסון מניעתי לכל אדם — כך שהיא כבר אינה פוגעת יותר, לא באותו מתחסן ולא באוכלוסייה הכללית. בצעד דומה אפשר לנקוט כדי למנוע היווצרות סירוב-גט: הזוג לפני הנישואין חותם על ה'הסכם לכבוד הדדי' למניעת סירוב-גט.[4]
ההסכם הוא הדדי וכך שומר הן על האשה והן על האיש. הוא מבוסס על עיקרון פשוט — "והכסף יענה את הכל".[5]הרעיון הוא שבמקרה ובן זוג אחד מבקש להתגרש ישנו תמריץ ממוני שלילי המונע מבן הזוג השני לסרב לגט. בעת חתימתם, כל אחד מבני הזוג מתחייב לשלם דמי מזונות חודשיים בגובה של 1500$ או מחצית מהכנסתו (הגבוה מביניהם) לבן הזוג השני בהתקיים שני תנאים: עברו מינימום של 180 יום מיום שליחת הודעה על מימוש ההסכם והן שהם עדין נשואים כדת משה וישראל — כאשר סרבן/ית הגט הוא זה שחייב למלא את התחייבותו הכספית. דרישה זו הגיונית ביותר אם חושבים על זה. ממילא הנוהג הוא שכאשר מתחתנים שני בני הזוג פותחים חשבון בנק משותף והכל מתחלק חצי-חצי; ואם את/ה רוצה להמשיך בנישואים כנגד רצון בן הזוג השני אז את/ה חייב/ת להמשיך להעביר אליו/ה דמי מזונות חודשיים כפי שעושים זוגות נשואים! ברור, שאם בני הזוג כבר אינם נשואים ביום ה-180 הם כבר התגרשו בגט ואף אחד אינו חייב לזון את האחר.
מעבר לכך, בתוך תקופת 180 היום ישנה אפשרות לדרוש טיפול זוגי אם מקבל ההודעה חפץ בכך. כתוצאה משני התהליכים הללו: מימוש החוב של דמי המזונות החודשיים ההולך ומתקרב והטיפול הזוגי (אם נדרש) בני הזוג מגיעים להידברות וכך להסכמה — או לשיקום הנישואין או להסכם גירושין וסידור הגט.
ההסכם חובר על ידי שלושה אנשי הלכה: הרב אלישיב קנוהל ז"ל, הרב ד"ר דוד בן זזון, ומחברת שורות אלו, טוענת הרבנית ד"ר רחל לבמור. הוא פורסם בציבור בשנת 2000. בהסכם מצויים מנגנונים הלכתיים רבים הדואגים לתוקף ההלכתי של ההסכם. אכן, לא זו בלבד שרבנים רבים מסכימים לתוקף ההסכם, אלא רבים מציעים אותו לזוגות המתחתנים.
הניסיון הוכיח לגבי ה'הסכם לכבוד הדד' (ההסכם היחידי שעמד במבחן המציאות עד כה, כפי שדווח לנו מהשטח), שבכל מקרה של סירוב-גט[6], לאחר תזכורת שהסרבן חתם על ה'הסכם לכבוד הדדי', הוא מיד הסכים לחתום על הסכם גירושין ולהתגרש. מעניין לציין שבמקרים אלו, שני בני הזוג, בשיתוף פעולה, פתחו תיק "בקשה משותפת לסידור גט" בבית הדין הרבני וכך התגרשו במספר שבועות בלבד. הם חסכו מעצמם, מילדיהם, ממשפחותיהם המורחבות ומהחברה כולה את הטלטלה של מאבק משפטי מכוער והרסני במשך שנים רבות. הם הצליחו למנוע מעצמם טראומה נוספת מעבר לכאב הטבעי של גירושין ולהתגרש בגירושין מכובדים ושקטים. כך יכלו שני בני הזוג לפנות לבניית חייהם מחדש.
כאמור, ה'הסכם לכבוד הדדי' בא למנוע מצב אפשרי ומצוי – סירוב גט. תשובה לבעיית העגונה כאשר בעלה נעלם, ברח לחו"ל או שוכב במצב של 'צמח', ח"ו –היא נושא לתשובה אחרת.
בתקוה שתתחתני עם בחיר לבך בזמן הנכון ומתוך אחריות לשניכם ולחברה היהודית כולה –
ד"ר רחל לבמור, טוענת רבנית
מקורות נוספים ללימוד:
דברים כד, א
משנה מסכת יבמות פרק יד משנה א
משנה מסכת כתובות פרק ז משנה י
כתו' עז ע"א
תוס' כתו' ע ע"א ד"ה יוציא ויתן כתובה
ספרהישר לרבינו תם חלק התשובות סימן עז
רמב"ם הלכות גירושין פרק א
שו"ת הרא"ש כלל מ"ג
טור אה"ע קנד: בטענת מאיס עלי אם כופין אותו להוציאה כתב א"א הרא"ש ז"ל בתשובה: אע"פ שהרמב"ם כתב כי אמרה מאיס עלי כופין אותו להוציא ר"ת ור"י כתבו שאין כופין אותו להוציא וראייתם ברורות וחזקות וכיון דאיכא פלוגתא דרבוותא למה נכניס ראשינו בין ההרים הגדולים ולעשות גט מעושה שלא כדין ולהתיר א"א וכל המעשה בטענה זו מרבה ממזרים בישראל…וכתב א"א ז"ל: וכיון דאיכא פלוגתא דרבוותא ראוי להחמיר שלא לכוף בשוטים כדי שלא יהא גט מעושה.
ש"ך גבורת אנשים סי' מט
ש"ך גבורת אנשים סי' כט: דאפילו במונע ממנה כל ענייני אישות אין לכוף בשוטים
רחל לבמור, מנעי עיניך מדמעה: הסכמי קדם-נישואין למניעת סירוב גט, הוצ' אריאל-מפעלי תורה ומועצת רבני ישראל הצעיר, ירושלים תשס"ט, 274 עמ'.
[1]להדרכה בדרך הצגת הסכם קדם נישואין לזוג לפני הנישואין, ראו מאמרי: "הסכמי קדם נישואין מול הרומנטיקה: הדרכה מעשית להצגת הנושא",https://iyim.org.il/prenup/heb/
[2]משנה מסכת יבמות פרק יד משנה א: אינו דומה האיש המגרש לאשה המתגרשת, שהאשה יוצאה לרצונה ושלא לרצונה, והאיש אינו מוציא אלא לרצונו. המשנה מבוססת על הפסוק בתורה בספר דברים (כד, א').
[3]שו"ת  הרא"ש כלל מ"ב: רבינו גרשום "ראה הדור פרוץ ומזלזלין בבנות ישראל בזריקת גט,ותקן להשוות כחהאשהלכח האיש. כמו שהאיש אינו מוציא אלא לרצונו, כך האשה אינה מתגרשת אלא לרצונה".
[4]לנוסח ה'הסכם לכבוד הדדי' בחמש שפות, להוראות חתימה, לוורסיה בינלאומית, לשאלות נפוצות, למאמרים בנושא ולמידע נוסף, ראו את האתר של תנועת 'ישראל הצעיר' בישראל: https://iyim.org.il/prenup/heb/
[5]קהלת (י', י"ט)### שאלה  
 אני מתלבטת לגבי עגיל טראגוס באוזן. 
אני ממש רוצה לעשות, אבל לא יודעת אם זה בעייתי הלכתית- יש בזה יותר סיכון רפואי מאשר עגיל רגיל בתנוך ואולי זה נחשב חבלה אסורה… 
בנוסף, זה עגיל שנעשה כמעט רק במקומות של קעקועים ואולי גם זה בעייתי… וגם- רוב בעלי המקצוע בתחום הזה הם גברים- יש בעיה של נגיעה?
תודה רבה רבה!!. ### תשובה  
 שלום ותודה על פנייתך.
אפתח בתשובה קצרה:
מותר לעשות עגילים במקומות שונים בגוף שאינם נחשבים לסיכון, לצורך יופי.
ביחס לבעל מקצוע, ניתן להסתמך על כך שבעל המקצוע "טרוד במלאכתו" ולכן המגע הקצר מותר.
כדאי להתייחס גם לשאלה המהותית והחברתית שבעגיל טראגוס – האם יש בכך אמירה חברתית מסויימת אליו את מרגישה שייכת. זו שאלה שרק את יכולה לענות עליה מההכרות שלך עם עצמך והסביבה בה את נמצאת.
תשובה בהרחבה
האם עשיית עגיל היא חבלה אסורה?
אסור לאדם לחבול בעצמו (שולחן ערוך חושן משפט סימן תכ, לא). איסור זה נלמד מפסוקים שונים מן התורה כגון וְכִפֶּר עָלָיו מֵאֲשֶׁר חָטָא עַל הַנָּפֶשׁ" (דברים ו, יא) או "פֶּן־יֹסיף לְהַכותו" (שם כה, ג). ישנם פוסקים שהאיסור הינו מדרבנן ולא מן התורה. הפוסקים מדייקים שהאיסור הוא כאשר החבלה נעשית לביזיון (רמב"ם הלכות חובל ומזיק פרק ה, א) אך לא כאשר היא נעשית לצורך מסויים כגון לצורך רפואה או צורך של נוי. במקרה שלך מדובר ברצון להתנאות ולכן יש היתר לכך. (משנה הלכות חלק יב סימן תנו, יביע אומר חלק ח' חושן משפט יב).
יחד עם זאת, יש לקחת בחשבון את הסיכון הכרוך בפגיעה בגוף לצורך נוי – האם המעשה מביא לידי סכנה ועל כן יהיה אסור? הכוונה היא לסיכון מצוי או ריאלי ולא לסיכון רחוק. כך שאם הדבר מקובל וברוב המוחלט של המקרים אין פגיעה או סיכון ממשי לאיבר בגוף ניתן להסתמך על כך שמותר (משנה הלכות חלק ד סימן רמו, יביע אומר שם). במקרה שלך יש להתייעץ עם רופא או גורם מקצועי אחר לגבי עגיל טארגוס באופן ספציפי אם יש בו חשש ריאלי לסיכון (עליו את מעידה שיש יותר סיכון מאשר בעגיל רגיל).
האם יש בעיה של נגיעה בעשיית עגיל כאשר בעל המקצוע הוא גבר?
לגבי מגע של בעל המקצוע, נפסק שמותר לאשה להיבדק אצל רופא גבר כיוון שהוא עסוק במלאכתו ואין במגע קרבה וחיבה (ש"ך יו"ד סימן קצה ס"ק כ ברופא שאשתו נידה, שו"ת עשה לך רב חלק א סימן סח). אך יש לשים לב שפסיקה זו היא כאשר יש חולי ואף צורך במומחה מסויים לעומת המקרה שלך אשר לא מדובר בחולי ב"ה. גם במקרים שאינם של בריאות, יש מקום להתיר מכיוון שבעל המקצוע טרוד במלאכתו וכן מהסיבה שלא מדובר במגע של חיבה (דעות המובאות שו"ת משנה הלכות חלק ז סימן רלב, אגרות משה אבן העזר חלק ב סימן יד). יש לדעת שיש גם פוסקים שהמגע המותר הוא במקרה של רפואה בלבד ואמנם מגע של בעל מקצוע אחר אינו של חיבה ולכן אינו אסור מעיקר הדין אין זה "ממידת חסידות" ולכן יש להימנע מכך כל עוד זה מתאפשר (שו"ת משנה הלכות שם).
למעשה להלכה נראה שבמקרה שלך ניתן לסמוך על כך שהגבר טרוד במלאכתו מפני שהמגע הוא לזמן קצר מאד וממוקד באוזן ולא מעבר לכך. 
לסיום, נושא נוסף שכדאי שתתני עליו את הדעת הוא לא הלכתי נטו אלא שאלה של השתייכות חברתית דתית. כדאי לחשוב האם ומה האמירה בעגיל (ובמיקומו) שאת מעוניינת לעשות- בחברה בה את חייה. האם יש בכך אמירה של דחיה וחוסר השתייכות לחברה הדתית? יתכן ולא. ואם כן, תשאלי את עצמך האם זו אמירה נכונה עבורך מבחינה דתית ומדוע את רוצה לומר אותה.  להיות דתי אינו מסתכם בדקדקנות הלכתית אלא גם בא לידי ביטוי בהשתייכות החברתית של האדם, למי הוא מחובר ובאיזו סביבה הוא נמצא, אשר יש בה את הערכים אותם הוא בוחר לחיות על פיהם. השאלה שלך מדגימה יפה חיבור חלקים שונים של מי שאנחנו, והצורך לבדוק את עצמנו מהפן ההלכתי, מהפן הבריאותי ומהפן החברתי.
בברכה,
רחל
 
מקורות:
איסור חבלה בעצמו
רמב"ם הלכות חובל ומזיק פרק ה הלכה א
אסור לאדם לחבול בין בעצמו בין בחבירו, ולא החובל בלבד אלא כל המכה אדם כשר מישראל בין קטן בין גדול בין איש בין אשה דרך נציון [ביזיון] הרי זה עובר בלא תעשה, שנ' (דברים כ"ה ג') לא יוסיף להכותו, אם הזהירה תורה שלא להוסיף בהכאת החוטא קל וחומר למכה את הצדיק.
שולחן ערוך חושן משפט הלכות חובל בחבירו סימן תכ
החובל בעצמו, אף על פי שאינו רשאי, (פטור); {לט} אחרים שחבלו בו, חייבים.
ההיתר לעשות חבלה (חור לעגילים) לצורך נוי
שו"ת משנה הלכות חלק יב סימן תנו
בדבר שאלתו במשנה (שבת פ"ו מ"ו) הבנות יוצאות בחוטין שבאזניהן, ופרש"י שמנקבות אזניהן שיהא לנזמים. ותמה מהו ההיתר לעבור ולחבול בעצמו בשביל נוי. הנה דין זה מבואר ברמב"ם וטוש"ע (או"ח סי' ש"ג סע' כ' וח"מ סי' ת"כ) וההיתר בזה דכל שהוא משום נוי ליכא בזה משום חובל בעצמו, דהו"ל כמו ברפואה לחולה דלית ביה משום חובל כיון דעושה כן לצורך הגוף. ועיין כתובות (ע"ב ע"ב) המקדש אשהוכו', ובגמ' (שם ע"ד) הלכה אצל חכם והתירה אצל רופא וריפא אותו כו', הרי דמומי יופי קרי לה רפואה אצל רופא וריפא אותה ומותרת לרפאות עצמה ממומי יופי, דכל לצורך לא הוי בכלל חובל, ועיין ספרי משנ"ה ח"ד סי' רמ"ו.
שו"ת יביע אומר חלק ח – חושן משפט סימן יב
ופוק חזי מאי עמא דבר, שנוהגים לנקוב באליה שבאוזני הנערות, כדי שיוכלו להתקשט בעגילים שבאזניהן. ולית דחש לאיסור חובל בעצמו או בחבירו, כיון שזוהי טובתן ויופין
סיכון לצורך נוי
שו"ת יביע אומר חלק ח – חושן משפט סימן יב
ותבט עיני בשו"ת כפי אהרן אפשטיין (סי' יח) שכתב, שאדם שיש לו איזה מום של יופי, והוא נמאס בעיני הבריות, ואפשר להסיר מעליו את המום ע"י ניתוח, אך יש חשש שיסתכן בניתוח, אפילו אם הוא חשש רחוק, אסור למסור עצמו לניתוח, וגם אסור לרופא ישראל לנתח אותו, אפי' אם החולה בעל המום דורש בכל אופן לעשות לו הניתוח, ואינו חושש על האיסור שהוא מסכן את עצמו בזה. ע"ש. ואמנם דבריו צודקים כשיש חשש סכנה בדבר, ובפרט בימים ההם שכמעט בכל ניתוח היה חשש סכנה. וכמ"ש בשו"ת אבני נזר (חיו"ד סי' שכא אות ג), שכל ניתוח הוא בחזקת סכנה
…..באמת שי"ל שמאחר שעינינו הרואות שמעשים בכל יום שעושים הניתוח הזה, ורובאדרובא מהם אחר הניתוח חוזרים לבריאותם השלמה, אפי' אם יקרה אסון ח"ו לאחד מרבבה, הרי זה בגדר דבר שאינו מתכוין, שמותר הוא לכתחלה בכל איסורי תורה, (וע' שבת כט: מו ב), ואין כאן פסיק רישיה כלל ועיקר. וכ"כ האדמו"ר מגור בספר מכתבי תורה (סי' מח), הילכך כשגם הרופא מאשר במיוחד לאותה נערה, שאין חשש סכנה בניתוח זה, יש לסמוך ע"ז להתיר לעשותו, להסיר הצער והבושה מעליה.
שו"ת משנה הלכות חלק ד סימן רמו
אשה שיש לה בפניה מום של יופי אי מותרת לעשות ניתוח פלאסטי
ודאי אם אומר רופא שבאיזה מום שצריך לתקן יש בו משום סכנה או אפילו ספק סכנה דאז אסור לעשות ניתוח כזה דאסור לסכן עצמו אבל בכל מקום שאין בו משום סכנה ע"פ חוות דעת הרופאים וגם באמת כי עינינו רואות כהאי גוונא [באופן הזה] נראה לפענ"דדאין בזה שום איסור.
בעל מלאכה גבר הנוגע באישה
שו"ת עשה לך רב חלק א סימן סח
הנני חובש בצה"ל, וחלק מתפקידי הוא להזריק זריקות. במקרה שאין חובשות או אחיות אשר הן נותנות זריקות לבנות, ויש צורך בהזרקת זריקה לבת (שלא לצורך פיקוח נפש) במקומות המכוסים, והיא פונה אלי בבקשה להזריק לה. האם צריך אני להפנותה לחובש אשר איננו דתי.
… מן הראוי להקפיד שתמיד תהיינה במרפאות צה"ל אחיות או חובשות, כשם שגם בחיים האזרחיים יש להקפיד במדת האפשר שרופאות תטפלנה בנשים ולא רופאים. אלא שאם כבר נזדמן מקרה כזה שאין במרפאה אחיות או חובשות, ואם תסרב אתה להזריק לחיילת זריקה, הרי שהיא תפנה בהכרח לחובש לא – דתי נראה לי שטוב יותר שאתה תזריק לה הזריקה.
בראש וראשונה שבמקרה כזה חשש הרהור נדחה קצת, וכך נראה מאותה סוגיא בגמרא לגבי ענין אחר הקשור בהרהור, שאמרו שם "אומן בעבידתיהטריד" ופירש רש"י "לבו על מלאכתו ושוכח ההרהור". וגם בנדון שלנו הרי אתה עוסק במלאכתך והיא אחראית ביותר והרהור נדחה. זאת ועוד, נראה לי שעדיף שאדם דתי יעשה זאת מאשר לא דתי… מעתה, אדם הפרוץ בהרהורי עבירה, אף כאשר עוסק בהגשת עזרה רפואית, אם יהרהר בעבירה, לאיסור תחשב לו. לכן עדיף שאתה כאדם דתי תזריק לה הזריקה.
שו"ת משנה הלכות חלק ז סימן רלב
ומיהו מה שאינו לצורך רפואות ולזה כבר ליכא טעמא דירושלמי דלאו מכל אדם זוכה להתרפאות א"כ בזה כבר כיון דאיכא אחר אסור לילך לזה שיש בו איסור מצד נגיעה וחשש הרהור.
ראה בשו"ת ודרשת וחקרת חלק ה' (חלק יורה דעה סימן סז אות ג) שהביא ששאל את גאב"ד העדה החרדית הגר"י וייס בעל המנחת יצחק זצ"ל מהו ההיתר להביא צלם לחתונות, שמצלם הנשים וצריך להסתכל עליהן ולהתבונן בהם כדי שיצאו תמונות יפות, והרי מכשילים אותו בראיות אסורות. והשיב לו, שההיתר הוא משום שהצלם טרוד בעבודתו, וממילא לא חוששים שיבוא לידי הרהור, ע"שוכן הובא בספר מעין אומר חלק יב' (עמוד רלד) בשם הגר"ע יוסף זצ"ל להתיר לאיש לצלם נשים לא רוקדות, ע"ש..
וכן כתב בשו"ת עולת יצחק חלק ב' (סימן רלה) שמעיקר הדין מותר לאיש לצלם נשים, כיון שהוא טרוד בעבודתו שצריך הוא לכוין כראוי את מראה התמונה וזמן הראוי לצילום וכיוצא בזה דברים הידועים לבעלי המלאכה, ע"ש.
ומכל מקום גם בשו"ת עולת יצחק שם סיים: שמכוער הדבר ושומר נפשו ירחק מזה, ע"ש. וכן ראה להגר"שוואזנר זצ"ל (קובץ אור ישראל, גליוןכג, עמוד רכט) שכתב, שדבר זה שמזמינים צלם גבר לצלם את הנשים במקום שאפשר לעשות זה על ידי צלמת אישה, לית דין דין ולית דיין שזה בגדר פרצה, ושומר נפשו ונפש בניו ובנותיו ירחק מזה, ע"ש. וכן ראה להגר"י ליברמן שליט"א בקובץ הנ"ל (גליוןכא, עמודים קיג-קיז), ובשו"ת מקור נאמן חלק א' (סימן תשפא) ובשו"ת אור יצחק חלק ב' (ענינים שונים סימן י) ובשו"ת אשר חנן חלק ח' (סימן קסז), ע"ש. ולכן בודאי שיש יותר ממידת חסידות לשכור צלמת אישה שתצלם את הנשים.
שו"ת אגרות משה אבן העזר חלק ב סימן יד
בענין הליכה בסאבווייובבאסעס בשעה שא"א ליזהר מנגיעה ודחיפה בנשים מצד הדוחק י' מנ"א תש"כ. מע"כ ידידי מו"ה יעקב שאטטעןשליט"א.
בדבר הליכה בסאבווייובבאסעס בזמן שהולכים בני אדם לעבודתם שנמצאים שם אנשים ונשים דחופים זה בזה, שקשה מליזהר מנגיעה ודחיפה בנשים אם מותר אז ללכת בשעות אלו שם. הנה מצד הנגיעה ודחיפה בנשים אז ליכא שום איסור משום דאין זה דרך תאוה וחבה, וכל איסור נגיעה בעריות הוא אף להרמב"םשסובר שהוא בלאו דלא תקרבו דאורייתא דוקא דרך תאוה כמפורש בדבריו ריש פכ"אמאי"ב, ומשמע שבלא דרך תאוהליכא אף איסור מדרבנן שלא הזכיר זה, ומפורש כן בש"ך יו"ד סימן קנ"ז סק"י…
ומוכרח זה שם גופיה דהרי כתב שם שהמנהג פשוט שרופאים ישראלים ממשמשים הדפק של אשה אפילו אשת איש או נכרית, ואם היה איסור קריבה אף בלא דרך תאוה אף רק מדרבנן היה אסור להם שלא במקום סכנה, ואף שמצינו דברים שאסרו רבנן והתירו במקום חולי אף בלא סכנה… מ"מ לא כל איסור דרבנן שוין ויש שאסרו אף לחולה כשליכא סכנה… ולכן צריך לומר שבלא דרך תאוה לא אסרו כלל דלא נחשב זה קריבה לגילוי ערוה כלל משום שהנגיעה שלא לתאוה וחבה לא יביא כלל לגילוי ערוה והאיסור נאמר לא תקרבו לגלות ערוה שפירושו כתב הרמב"ם כלומר לא תקרבו לדברים המביאין לידי גילוי ערוה ולא ראו צורך לאסור זה כלל אף מדרבנן.
… עכ"פ לדינא בנשים אחרות אף בא"א ונדות ונכריותליכא איסור שלא בדרך תאוהלכו"ע, ולכן לא שייך לחוש מללכת בסאבווייובאסעס בשעת הליכה לעבודה שדחוקים ודחופים אנשים ונשים אף שלא יוכל ליזהר מנגיעה ודחיפה בנשים, דהנגיעה בלא מתכוין מחמת שא"א לו ליזהר אין זה דרך תאוה וחבה…וכן ליכא איסור מהאי טעמא גם לישב אצל אשהכשליכא מקום אחר דג"כ אין זה דרך תאוה וחבה. ועם אשתו נדה כשצריכיןלישב דחוקים יש אולי לאסור להב"י, אבל כיון שרוב האחרונים משמע שסברי כהש"ך, וגם להב"י אין ברור לאיסור דאפשר שאף בישיבה סמוכים אין לחוש לכוונת הנאה לכן אין לאסור.### שאלה  
 For English translation of this responsum, see here
 
יש לי חברה שהיא בכורה, ומקפידה כבר 6 שנים, מאז לימודיה במדרשה, לקיים סיום מסכת גמרא בתענית בכורות. השנה היא כנראה לא תספיק לסיים מסכת בזמן. בעקבות כך, מספר שאלות:
1. האם היא יכולה לפטור את עצמה דרך שמיעה בטלפון של סיום מסכת שאני אמורה לקיים בערב פסח?
2. אם לא, האם עדיף שתלך לשמוע סיום מסכת של מישהו אחר במקום מגוריה (אנחנו גרות רחוק אחת מהשנייה), או שתסיים בעצמה מסכת משניות וכדומה? האם זה שהיא מקפידה כבר כמה שנים לסיים מסכת מחייבת אותה כמעין נדר והיא חייבת לסיים מסכת גמרא בעצמה?
4. באופן כללי – מה המעמד של אישה ביחס לתענית בכורות? האם נכון שאישה תחייב את עצמה בתענית או בפטור דרך סיום מסכת? אציין שחברה שלי היא מעדות המזרח (מנהג פרסי), ובמשפחתה אין לפני כן מנהג של בכורות שמתענות.
5. מה המקום של פטור סיום מסכת בתענית בכורות? מה נחשב סיום מסכת שסעודת המצווה שלו פוטרת מתענית (גמרא/משניות/ספרים אחרים)? עד כמה זה ראוי להשתתף בסיום שאחרים מקיימים ולהיפטר דרך כך?
תודה!. ### תשובה  
 שלום לך,
יישר כח על ההשקעה השנתית להגיע לערב פסח עם סיום מסכת! מדובר במאמץ לא קטן ואני מניחה שזה נותן משמעות נוספת לאופן הכניסה שלך לחג.
שאלת מספר שאלות ואני מקווה לתת את המענה לכולן תוך כדי הדברים הבאים (שלאו דווקא על סדר השאלות שלך)
אפתח בתשובה מעשית קצרה:
במצב שאת מתארת, יש כמה אפשרויות העומדות בפני חברתך (לאו דווקא לפי סדר עדיפות חוץ מן האפשרות האחרונה) –
להשתתף בסעודת מצווה של מישהי או מישהו אחר, גם אם היא אינה מכירה אותו.
לעשות סיום על מסכת משניות עם פירוש או ספר תנ"ך בעיון (זוהי קולא מיוחדת לסיום מסכת בתענית בכורות)
להחליט שלא להתענות כדעת הפוסקים שנשים לא מתענות או לעשות התרת נדרים שלא להתענות.
כעדיפות אחרונה בשעת הצורך, ניתן להשתתף בסיום שלך דרך הטלפון.
כעת אפנה להרחבה בשאלות המהותיות ששאלת וכן בהבאת המקורות:
 
מקור המנהג של תענית בכורות ערב פסח
המנהג של תענית בכורות מקורו ממסכת סופרים (פרק כא) "ואין מתענין עד שיעבור ניסן, אלא הבכורות שמתענין בערב הפסח", אלא שיש מחלוקת ראשונים בהבנת הירושלמי (במסכת פסחים פרק עשירי הלכה א') האם המנהג הזה אכן היה נהוג בימי האמוראים. להלכה, הרמב"ם לא מזכיר מנהג זה והשולחן ערוך פוסק שהבכורות מתענים(שולחן ערוך אורח חיים הלכות פסח סימן תע סעיף א). יחד עם זאת, הסיקו באחרונים שמכיוון שתענית בכורות הינה מנהג ולא גזירת חכמים ועוד שהמנהג נתון במחלוקת ראשונים- שיש מקום להקל בתענית זו. סיבות נוספות להקל הן "חלישות הדור", טורח ההכנות הרבות בערב פסח והחשיבות להיות במיטב בליל הסדר (ערוך השולחן אורח חיים סימן תע, א; שו"ת יחוה דעת חלק ג סימן כה).
פטור מן התענית על ידי השתתפות בסיום מסכת
האופן בו מקילים הוא בכך שאדם יכול לפטור עצמו מן התענית על ידי השתתפות בסעודת מצווה כגון ברית מילה או סיום מסכת – אפילו אם אינו מכיר את המסיים. יש חולקים על מנהג זה אך הרב עובדיה יוסף נסמך על המשנה ברורה ועוד פוסקים בכדי להתיר וכך אנו רואים שנוהגים הרוב כיום (משנה ברורה סימן תע ס"ק י, שו"ת יביע אומר חלק א אורח חיים סימן כו). כותב הרב בן ציון אבא שאול (שו"ת אור לציון חלק ג פרק יב) שאם לא קשה לא להתענות ואין זה משפיע על עריכת ליל הסדר, טוב שלא יקל לכתחילה לפטור עצמו על ידי סיום מסכת.
המקור לסעודת מצווה בסיום מסכת הוא במסכת שבת (דף קיח, עמ' ב) כאשר אביי מצהיר "תבוא עלי הברכה שכאשר ראיתי תלמיד חכם שהשלים לגרוס מסכתו עשיתי יום טוב לחכמים" (תרגום). ופוסק  הרמ"א שבנוסף לסעודת ברית מילה ופדיון הבן, גם על סיום מסכת מקיימים סעודת מצווה ואף אוכלים בשר ויין לאחר ר"ח אב (שולחן ערוך שם סימן תקנא, י). הרב עובדיה פוסק שנשים יכולות להקל ולא להיות נוכחות בסיום עצמו, אלא שיביאו להן מאכלים מן הסעודה ותאכלנה ובזה יפטרו עצמן מן התענית (שלא כגברים שצריכים להיות בזמן הסיום ולפחות כשמדברים דברי תורה) (שו"ת יביע אומר חלק ד אורח חיים סימן מב). אך במקרה של חברתך שהרגילה עצמה לא רק לנכוח בסיום אלא אף לקיים סיום בעצמה, הדעה המקלה הזאת נראית לא שייכת אליה וראוי שתשתתף בסיום בפועל.
כאמור, בתענית בכורות נוהגים להקל ולכן ניתן לקיים סעודת מצווה אפילו על סיום מסכת משניות(למרות שבזמנים אחרים לא נוהגים כן),בין קצרה ובין ארוכה, אשר נלמדה עם פירוש (ולא גריסה ללא הבנה). מסייג הרב עובדיה שבסיום כזה יפטור רק את עצמו מן התענית ולא אחרים(יביע אומר שם). לדעת הרב משה פיינשטיין יש שמחה גם בסיום לימוד ספר מתורה שבכתב בעיון ולכן גם סיום זה יכול להוות סעודת מצווה לענין פטור מתענית בכורות (שו"ת אגרות משה אורח חיים חלק א סימן קנז).
דין נשים בתענית בכורות
כותב בעל השולחן ערוך: "…. ויש מי שאומר שאפילו נקבה בכורה מתענה" ומוסיף הרמ"א (הפוסק האשכנזי) לגבי הנשים "ואין המנהג כן" (שולחן ערוך שם). מסביר המשנה ברורה (שם) שהדעה שנשים מתענות היא משום שמכת בכורות היתה גם עליהן, כפי שנלמד מן המדרשלפיו בתיה היתה בכורה וניצלה רק בזכות תפילתו של משה (פסיקתא דרב כהנא פיסקא ז – ויהי בחצי הלילה). אך הסיבה שלא נוהגין כן היא שהתורה לא נתנה קדושה בבכורות (הנקבות). יש גם פוסקים בראשונים שנשים מתענות (שו"ת מהרי"ל סימן יד).
הרב עובדיה מזכיר פוסקים אשר פסקו שנשים מתענות אך בפועל פוסק על פי החיד"א (ועוד) שנשים לא מתענות, אך כותב שאם אישה יכולה להשתתף בסעודת מצווה ללא טרחה, "נכון וראוי לעשות כן"(שו"ת יחוה דעת חלק ג סימן כה). וכתב מחבר ספר הלכות חג בחג (פסח, פרק יג הערה 9) שאם האישה רוצה להתענות ודאי מותר לה, למרות שניסן נקבע כחודש שאין מתענים בו.
לסיכום, נראה שהפסיקה הרווחת היא שנשים לא צריכות להתענות, אך בהחלט יש על מי לסמוך אם אישה רוצה להתענות או לפטור עצמה בסעודת מצווהובכך להנכיח את נס הצלת הבכורות היהודיות. וכפי שפסק הרב עובדיה יוסף, אף ראוי לעשות כן אם ניתן להשתתף בסעודה בלי טורח גדול.
השתתפות בסיום דרך הטלפון
מובא בשם הרב שלמה זלמן אוירבךשבשעת הדחק אפשר להצטרף לסיום על דרך הטלפון (הגדה עם פסקי הלכה ומנהגים של הרב שלמה זלמן אוירבךעמ' 52). הרב שטרנבוך חולק עליו (תשובות והנהגות כרך ה סימן קכו) ועל כן כדאי שהשתתפות באופן הזה יהיה רק כאופציה אחרונה. לעומת זאת, נודע לי על קיום סיום אינטרנטי ב"לייב", ולעניות דעתי יש מקום להקל בכך יותר מאשר בטלפון מכיוון שבידיעה שיש שידור לרבים בו זמנית וכן בכך שאפשר לראות את מי שעורך את הסיום יש יותר תחושת שותפות וחגיגיות מאשר בטלפון.
ביטול נדר של תענית בכורות
אישה שנהגה שלש פעמים כדעת חלק מן הפוסקים שאישה חייבת בתענית בכורות (ואף השתתפה בסיום מסכת כדי להיפטר מחיוב זה) למרות הדעות שאינה מחוייבת, מנהג זה עבורה הוא כנדר. אם היא תרצה להפסיק מנהג זה תצטרך לעשות התרת נדרים בפני בין דין (שלשה גברים) (שולחן ערוך יורה דעה סימן ריד, א). יש פוסקים שניתן לסמוך על התרת הנדרים שעושים בערב ראש השנה ותפילת כל נדרי בערב יום כיפור בהם מצהירים באופן ברור שכל "מנהג של מצווה או איזה הנהגה טובה שנהגתי שלש פעמים ולא התניתי שיהיה בלי נדר… בכולהוןאתחרטנא בהון מעקרא" (מנחת שלמה חלק א סימן צא אות כ; יביע אומר ח"ד יורה דעה סי'יא). יש מי שאומר שיש חשש ש"כל נדרי" נאמר ללא הבנה וכתפילה בעלמא ולכן אין זה מועיל להתרת הנדר (חבל נחלתו סימן כח). אך ניתן לסמוך על הדעות שלא להצריך התרת נדרים מעבר לנאמר בערב ראש השנה וערב יום כיפור, אך יש מקום לכך אם אישה תרצה לעשות התרה. מי שתרצה לקבל על עצמה הנהגה טובה נכון שתתנה שהיא עושה זאת בלי נדר וכך לא תתעורר שאלה או חשש למחוייבות בעתיד.
אני מקווה שנגעתי בכל השאלות שהעלית. חזקי ואמצי בלימוד התורה וה' יברך אותך ואת חברתך שכשם שעזר לכן וזכיתן לסיים מסכתות כן יהיה בעזרכן ויזכה אתכן להתחיל מסכתות וספרים אחרים ולסיימם, ללמוד וללמד לשמור ולעשות ולקיים את כל דברי התורה באהבה.
בברכת חג כשר ושמח,
רחל### שאלה  
 כצעירה שמתאפרת ביום יום הבנתי שהכללים וההלכות בנוגע לאיפור בשבת אינם ברורות לי בכלל.
אשמח לדעת–
איזה איפור אפשר לשים בשבת ואיזה לא? האם מותר לשים מייקאפ? נוזלים? אבקות? מוצרים לעיניים? שפתון?
קרמים (קרם לחות..)- האם אפשר למרוח?
קרם הגנה- האם מותר לשים? (העור שלי מאוד בהיר ואני מקבלת פיגמנטציה/נמשים בלי קרם הגנה.. ככה שאני תמיד עם..)
האם יש בעיה להוריד איפור מהפנים?
תודה רבה!!!!. ### תשובה  
 שלום לך,
אשתדל לעשות לך סדר בנושא, שאכן זו שאלה חשובה לנשים שנוהגות להתאפר כל השבוע או במיוחד לכבוד שבת ורוצות מצד אחד להשקיע במראה שלהן ומצד שני לשמור באופן מדוקדק את ההלכה.
אתחיל בהסבר המלאכות הקשורות לשאלת האיפור והקרמים ולאחר מכן נברר פריט פריט מה אפשרי, באיזה אופן וממה צריך להימנע. לסיום אציע פתרונות מעשיים לשימוש באיפור ובקרם הגנה בשבת.
שתי המלאכות הקשורות לאיפור וקרם בשבת הם "צובע" ו"ממחק".
המלאכה הראשונה היא מלאכת "צובע" ויש לברר האם צביעה על גבי הגוף נחשבת גם היא לצביעה.
אנחנו לומדים במשנה בשבת (דף צד, ב) "…וכן הכוחלת, וכן הפוקסת – רבי אליעזר מחייב, וחכמים אוסרין משום שבות". לפי דעת חכמים צביעת העיניים (רש"י שם) היא איסור דרבנן. בגמרא (שם) מפרשים שהאיסור הוא משום צובעת. ישנם שתי גישות לסיבת האיסור דרבנן (לשיטת חכמים שנפסקה להלכה), על כך ראי בהרחבה. כל זה במקרה של איפור הנדבק היטב לגוף, אך במקרה של איפור אבקתי שלא נדבק באופן ממשי לגוף ונשאר לזמן מועט, אין איסור כיוון שאין בו קיום כלל ולכן אינו נחשב לצביעה.
תולדת "ממרח" היא תולדה של מלאכת ממחק ופירושה מריחת שעווה או שמן סמיך כדי להחליק את פני העור או החפץ. (מסכת שבת קמו, א-ב ורש"י שם). כלומר, כל משחה שאינה נוזלית (שאינו מתפשט מעצמו לצדדים כאשר מניחים אותו על משטח) אסור למרוח על הגוף. לעומת זאת, נוזל שרגילים לסוך בו (ואינו מיועד ספציפית לרפואה) כגון שמן מותר למרוח על הגוף. לגבי שימוש במשחות או בשמנים רפואיים יש גם עניין של רפואה בשבת, ראי בהרחבה.
לגבי הסרת משחות וצבע מן הפנים אין איסור (בין במים וסבון ובין במסיר איפור נוזלי) מכיוון שהמטרה היא ניקוי הפנים והגוף. אך אסור להספיג מסיר איפור או מים בתוך צמר גפן בכדי להוריד את האיפור.
לאור הדברים הנ"ל נברר לגבי שימוש באיפור וקרמים בשבת:
איפור מוצק ומשחתי– כגון אודם, עפרון אייליינר, מייקאפ משחה, וזלין, אודם ושפתון, אסורים לשימוש בשבת משום תולדת ממרח ואם יש בו צבע, אסור גם משום צביעה דרבנן על הגוף.
איפור צבעוני נוזלי או על בסיס שומני – איפור נוזלי כגון מייקאפ נוזלי, אייליינר נוזלי ולק אסורים משום צביעה דרבנן, אך לא משום ממרח. איפור אבקתי (דחוס) כגון צללית רגילה, סומק וכו', מיוצרים בדרך כלל על בסיס שומני כדי שיידבקו היטב לפנים למשך זמן ולכן גם בהם יש איסור צביעה.
איפור נוזלי שקוף – כגון ליפגלוס שקוף שמוסיף ברק, יש בכך מחלוקת. לכאורה, באיפור שקוף נוזלי אין בעיה של ממרח או של צביעה ולכן יש להתיר. וכך נראה בכמה תשובות של רבנים ברשת לשאלת השימוש בליפגלוס. אך יש מחמירים בכך ואומרים שתכשירים אלו מוסיפים ברק אשר דינו כצבע. יש לומר שמכיוון שמדובר במחלוקת באיסור דרבנן, אם יש צורך, יש מקום לסמוך על  הדעה המקלה.
איפור אבקתי שאינו על בסיס שומני – כגון פודרה או צללית אבקתית מותר משום שאינו נדבק ממש לגוף ומכיוון שאין לו קביעות על הגוף אינו נחשב לצביעה. אך יש לוודא שבאמת אין בו שומן, לעיתים גם אם האיפור הוא אבקה ממש יש בו רכיבים שומניים. ויש מחמירים אף בזה ומכיוון שהמחלוקת בדברי חכמים, הלכה כחכמים.
איפור אבקתי על גבי קרם או על גבי איפור מלפני שבת – אסור מכיוון שעל ידי כך האיפור נדבק היטב ויש בכך צביעה, יש לנקות את הפנים ולאחר מכן להתאפר.
קרם פנים וקרם הגנה – כל עוד הקרמים הם משחתיים, כלומר לא מתפשטים על המשטח כאשר הם מונחים, הם אסורים משום ממרח.
קרמים בתרסיס וקרמים נוזליים – מותרים.
לגבי קרם הגנה, יש הפוסקים שגם אלו אסורים מכיוון שהם נועדים לרפואה, אך יש  גם הפוסקים שמדובר במניעה ולא ברפואה ועל כן לא נגזר עליהם על ידי חכמים וניתן לנהוג כמקילים. (הרחבה בנושא רפואה בהמשך).
לסיכום, ישנם פתרונות מעשיים למי שרוצה להיות מאופרת בשבת, אמנם זה דורש התארגנות, שימוש במוצרים אחרים ממה שאת רגילה אליהם, והשקעה כספית, אך יתכן וזה יעניק לך תחושה יותר נעימה בשבת.
קיימים בשוק סוגי איפור אבקתיים מינראליים. ניתן למצוא ברשת מוצרים אלו עם הכשר על ידי רבנים שאכן האיפור נבדק ובוודאות אין בהם שמנים. בנוסף, יש איפור שהוא עמיד במים, לעיתים קרובות איפור מסוג זה הוא חזק במיוחד ויכול להחזיק אפילו ליממה שלימה כך שאפשר להתאפר בהם לפני שבת. כמו כן, כדאי להתייעץ עם מאפרת מקצועית על איפור איכותי שהוא עמיד לאורך זמן לשימוש בערב שבת.
בברכה,
רחל
הרחבות:
 
צביעה בגוף האדם
שולחן ערוך אורח חיים הלכות שבת סימן שג סעיף כה
אסור לאשה שתעביר בשבת סרק (משנ"ב – צבע אדום) על פניה, משום צובע. ומטעם זה אסורה לכחול בשבת, ומטעם זה אסורה לטוח על פניה בצק (משנ"ב – משום ממרח), דכשנוטלתו מאדים הבשר.
מגן אברהם שם
משום צובע – כיון שדרכה בכך מקרי צובע מה שא"כ באיש כמ"ש ססי' ש"כ ומ"מ אינו אלא מדרבנן:
משנה ברורה ס"ק עט – ומ"מ אפילו העברת סרק ע"פ אשה ג"כ אינו אלא דרבנן דאין צביעה מדאורייתא על עור האדם.
לפי דברי המשנה ברורה פעולת הצביעה על עור האדם אינה נחשבת צביעה כלל מן התורה וגזרו על כך חכמים משום מלאכת צביעה. מהמגן אברהם מבינים שאכן זוהי אכן דרך צביעה עבור האישה ויש להבין מדוע הוא מביא זאת כגזירה ולא כאיסור דאורייתא. ניתן להבין מדברי החיי אדם (חלק ב-ג כלל כד, א-ב; שלא כדעת רוב הפוסקים) – שצביעה על הגוף יש איסור מדאורייתא כשאר צביעה, אך מכיוון שהצבע אינו בר קיימא אלא זמני הוא אסור מדרבנן ולא מדאורייתא. (ולפי הסמ"ג אסור מדאורייתא כי דרכן של נשים לצבוע כך את פניהם באופן זמני).
יש הטוענים שלפי הגישה הראשונה יש מקום להתיר צביעת הפנים לאישה אשר מצטערת על כך שאינה יכולה להתאפר (אך אין מקום להתיר אם מדובר במשחה או תכשיר מוצק). הם מסבירים שבאיפור יש שני שבותים (צירוף של שני איסורי דרבנן) – האחד היא גזירת חכמים שלא לצבוע על הגוף, והשני שצביעה זו הינה זמנית ולא בר-קיימא (נמחקת במהירות) וכל מלאכה זמנית אסורה רק מדרבנן. על כן יש כאן מצב של שבות דשבות אשר במקום צער התירו. דעה זאת לא התקבלה אצל הפוסקים (פניני הלכה הרחבות הרחבות שבת פרק יד, ד,ה). יוצא דופן הוא הרב רצון ערוסי שהתיר משום שלדעתו אין ממרח באיפור כיון שאין הכוונה להחלקת העור אלא לצביעתו. וכן אין איסור צביעה מפני שמרגע הצביעה היא מתחילה להיעלם ועל כן נקרא לא מתקיים כלל. אך בסופו של דבר מסתייג ולא מתיר. (http://shut.moreshet.co.il/shut2.asp?id=161528)
 
אבקות לעומת איפור עם בסיס שומני
מגן אברהם סימן שכ ס"ק כה
דוקא צבע המתקיים אבל צבע שאינו מתקיים כלל כגון שהעביר סרק או ששר ע"ג ברזל או נחושת וצבעו פטור שהרי אתה מעבירו לשעתו ואינו צובע כלום
שו"ת אגרות משה אורח חיים חלק א סימן קיד – להתקשט לאשה בליפסטיק /באודם/
ובדבר אם מותר לאשה להתקשט בליפסטיק, הנה אסורה משני טעמים מאיסור ממחק ומאיסור צביעה ואם הוא לח שליכא ממחק יש עכ"פ איסור צביעה. וכן אסור לאשה לצבוע את פניה מדין צביעה אבל לזרוק את הפאודער /האבקה/ לבן על הפנים שלא מתקיים כלל אין בזה איסור צביעה.
שו"ת אגרות משה אורח חיים חלק ה סימן כז
ובתשובתי הנ"ל כיוונתי לאבקה לבנה פשוטה הנקראת "טאלק" הנעשית בלי שמנונית ואינה מתקיימת. עוד מובן כי בהכנת תמרוקי נשים, יש ליזהר גם כן מאיסור ממחק,
 
שו"ת יחוה דעת חלק ד סימן כח (וכן בשו"ת יביע אומר חלק ו – אורח חיים סימן לז אות ג-ד)
ואף על פי שאנו אין לנו אלא פסק מרן השלחן ערוך להחמיר, אבל אין להוסיף לאסור גם נתינת פודרא שאינה מתקיימת כלל, וגם אינה נדבקת בפנים, כמו העברת סרק ואודם שפתים. ולכן יש להתיר נתינת פודרא גם צבעונית, ובלבד שלא תהיה מעורבת במשחה או קרם. וראה לרבינו אליעזר בר נתן, הראב"ן (סימן שנ"ד), שהתחשב להקל בנידון כזה, מטעם שלא יתגנו על בעליהן, בפרט לאשה הרגילה בכך. ובשל סופרים הלך אחר המיקל, כמבואר במסכת עבודה זרה (דף ז' ע"א). וכן פשט המנהג להקל והנח להם לישראל.
לעומת פוסקים אלו כתב בעל השמירת שבת כהלכתו בלשון שאינו איסור גמור (מהדורה שניה יד, נט) "ואף נכון שלא לתת פודרת איפור על הפנים, גם אם אינה מתדבקת היטב על עור הפנים". פסיקה זו היא על בסיס הבנת האגרות משה הנ"ל שכתב שיש "לזרוק" את הפודרה על הפנים, וכן על פי הרב ש"ז אויערבך "שמפקפק גם בזה, דכל שמכוין לצביעה, אפילו לזמן מועט מנלן להתיר, ובפרט שלדעת כמה ראשונים יש איסור תורה גם כשאינו מתקיים". (שש"כ שם הערה קנח).  וכן יש עוד שאסרו בכגון זה. אך יש פוסקים רבים שדחו דברים אלו ומתירים ומכיוון שזוהי מחלוקת בדברי חכמים ניתן להקל (פניני הלכה שבת יד, ד).
איפור נוזלי שקוף  – לפי הגרשז"א, גם הברקה נחשבת צביעה ולמד זאת מאיסור סיכה לנעליים שמוסיף ברק וזאת משום צביעה על פי המשנה ברורה. (שמירת שבת כהלכתה יד, נח הערה קנב).
וכן הרב מלמד אוסר משום הסיבה הנ"ל, שברק נחשב כצבע (פניני הלכה שבת פרק יד, ד)
אך כאמור, יש רבנים שענו לשאלת האיפור הנוזלי השקוף שהוא מותר בשבת.
ממרח – מריחת משחות
מסכת שבת דף קמו עמוד א
משנה. שובר אדם את החבית לאכול הימנה גרוגרות, ובלבד שלא יתכוין לעשות כלי. ואין נוקבין מגופה של חבית – דברי רבי יהודה, וחכמים מתירין. ולא יקבנה מצדה, ואם היתה נקובה – לא יתן עליה שעוה, מפני שהוא ממרח.
רש"י – שהוא ממרח – ויש כאן משום ממחק.
גמרא שם עמ' ב'
מישחא (רש"י- שמן עב)- רב אסר, ושמואל שרי. מאן דאסר – גזרינן משום שעוה, ומאן דשרי – לא גזרינן.
שולחן ערוך אורח חיים הלכות שבת סימן שיד סעיף יא
אסור ליתן שעוה או שמן עב בנקב החבית לסתמו מפני שהוא ממרח, (פי' הערוך סיכה משיחה טיחה מריחה שיעה ענין א' הוא)
משנה ברורה שם ס"ק מה – מו שעוה או שמן עב: אף על גב דאין מירוח בשמן אסור דגזרינן אטו שעוה ודוקא שמן עב כיון דשייך בו קצת מירוח אתי לאחלופי… שומן וחלב דינו כשעוה
ממרח: וכיון דהוא משום חשש מירוח אסור אפילו אם אין מכניס השמן בתוך הנקב אלא בהנחה בעלמא ע"ג מלמעלה וגם אין חילוק בזה בין ת"ח לע"ה:
 
מגן אברהם סימן שטז ס"ק כד  –  וי"ל דממרח לא שייך אלא כשכונתו שיתמרח דבר על גבי חבירו אבל הכא רוצה שיבלע בקרקע [מותר] (וכן משנה ברורה שם)
תולדת ממרח מתייחסת להחלקת פני העור כשמעוניינים שתישאר שכבה של המשחה. אך כאשר רוצים להבליע את כל המשחה בתוך הגוף, מבלי להשאיר שארית על פני העור – מותר למרוח עד היעלמות כל המשחה. זה פחות רלוונטי לקרם גוף וכדומה מכיוון שלרוב מעוניינים שתישאר שכבה של הקרם לא מובלע לצורך הנעימות או היופי. (אבל יכול להיות רלוונטי במשחה רפואית שמבליעים לגמרי בתוך העור, ראי הרחבה בנושא רפואה).
היביע אומר (חלק ד כח, יג על סמך המ"א) מביא שורה של פוסקים המתירים לסמוך על המגן אברהם במקום של חולה שאין בו סכנה ולא לאדם בריא, אך הוא בעצמו פוסק שניתן להקל כך גם באדם בריא. הפניני הלכה (הרחבות שבת פרק יד, ה,ג) מסייג שניתן לסמוך על הדעה מקלה "רק כאשר המשחה נועדה להרגשה טובה ולא כדי להחליק את העור כגון במקום שיש היתר לעשות רפואה, שאז אפשר לומר שאין רוצים שישאר ממנה דבר על הגוף אבל בקרם רגיל שרוצים שיחליק את העור, נראה פשוט לאסור".
תכשירים רפואיים בשבת
משחה רפואית אסורה גם אם רק יניח על העור משום גזירת רפואה בשבת "משום שחיקת סממנים" ואין להשתמש בתכשירים המיוחדים לרפואה (שו"ע או"ח שכח, א ור' גם סעיף יז). מותר להשתמש בתכשירים נוזליים לצורך רפואה אם גם אנשים בריאים נוהגים להשתמש בתכשירים אלו באופן זה ובכך לא ניכר שזה לצורך רפואה. אך במקרה שהאדם סובל מכאבים יהיה מותר להשתמש בנוזל שנועד לרפואה מכיוון שבמקום צער לא גזרו (שם סעיף לז וסימן שכז, א ומשנ"ב על אתר). (למשל למרוח שמן על השפתיים יבשות וסדוקות הגורם לכאבים). יש כמה אפשרויות לשימוש במשחה עבור אדם הסובל (הנקרא בהלכה "חולה שאין בו סכנה"): אפשר להשתמש במשחה בהנחה על הגוף ללא מריחה (שמירת שבת כהלכתה לג, יד) (וכך נוהגים עם תינוק שסובל מאדמימות, שכל תינוק נחשב כחולה שאין בו סכנה) או על ידי הבלעת כל המשחה לאזור מבלי להשאיר שכבה על פני העור (שם הערה נח בשם הגרשז"א ועוד) או להמיס את המשחה (שלא על ידי אש) ואז למרוח (שם הערה נח*).
תכשירים נוזליים למניעה שאינם לרפואה – יש פוסקים שאסור אך יש פוסקים שמותר מכיוון שמדובר במניעה, כגון חומר להרחקת יתושים או תרסיס הגנה מפני השמש. ופוסק בשמירת שבת כהלכתה להקל (יד, לא ועייני בהערה צא שם).
הקושי בהמנעות מאיפור בשבת
כדאי לעיין בדברים של הרבה אליעזר מלמד המתייחס לקושי זה. (שבת יד, ד)### שאלה  
 אני מפחדת לספר לאמא שלי שיש לי חבר מה לעשות? . ### תשובה  
 שלום לך.
אנסה לענות על שאלתך, על אף שאיני יודעת פרטים נוספים, ולא את הרקע לחששות שאת מעלה.
אנסה לצייר מספר עקרונות הקשורים לקשר חברות בגיל צעיר, ולקשר עם ההורים.
ראשית, מכיוון שאת מעל גיל תיכון, הרי שאין כל רע בקשר רציני עם בחור בן גילך, שהוא בן זוג פוטנציאלי לקראת שלב של הקמת בית בישראל.
אני מבינה שאתם צעירים, וייתכן שזה לא יקרה מיד, אך כל עוד אפשרות כזו קיימת באופן תאורטי, הרי שאין בקשר כזה איסור, ובלבד שנשמרים גדרי ההלכה של צניעות, שמירת נגיעה, ודיני ייחוד (אם תרצי, תוכלי כמובן לשאול ולבקש פירוט נוסף בסוגיות חשובות אלו).
איני מכירה אותך או את הורייך, כך שאיני יודעת ממה נובע החשש שלך לספר להורים על הקשר, אך אני מניחה שאת חוששת שלא יראו זאת בעין יפה מפאת גילך או מסיבות אחרות.
מטבע הדברים הורים אוהבים את בתם, ולעיתים גם חוששים ודואגים לה.
האם את חוששת שלא יראו בעין יפה את עצם החברות? האם את חוששת שלא יקבלו באהבה את החבר הנוכחי שלך מסיבה כלשהי?
כך או כך, יש חשיבות גדולה לכך שהורייך יכירו את החבר שלך. החשש מפני הלא מוכר הוא תמיד גדול יותר מאשר מציאות שבה מכירים.
גם אם עצם המושג 'חבר' עשוי להרתיע אותם, הרי שזה שונה כאשר מדובר באדם שהם מכירים, ושיוכלו ללמוד להעריך ולכבד.
האם את חוששת שלא יעריכו ויכבדו אותו?
אם כן, נסי לחשוב מדוע. האם משהו בו מעורר גם בך חשש? אם כן, דווקא אז, חשוב שבעתיים שהורייך יכירו אותו. אמנם, עלול לקרות שהורים יתנגדו לקשר ללא כל סיבה, אך פעמים רבות, ההורים הם מקור של תמיכה, ליווי ושיתוף בחששות, בפרט כאשר אתם צעירים.
אני מקווה שמשהו מן הכיוונים שהעליתי כאן יהיה לך לתועלת, ומאחלת לך הצלחה רבה וקבלת החלטות נבונה.
בברכה,
תמר### שאלה  
 שלום רב.
לפני שנה יצאתי עם מישהו וחשבנו על חתונה, אך היו דברים רבים שהפריעו לי בקשר הזה.. הרגשתי שאנחנו לא מתאימים ולכן נפרדנו.
שנה עברה מאז, ולא יצאתי עם אף אחד.. וגם לא מנסים להכיר לי.. אם כבר מנסים, זה או בחורים בני 28, או שאנשים שממש לא בסגנון שלי פונים אליי.. אבל זהו, נמאס לי. אני מרגישה שאני בשלה להתחתן, אני כל כך רוצה את זה כבר.. למה זה לא מגיע? לפחות פעם בשבוע יוצא שאני בוכה.. למה לא מנסים להכיר לי? אני ניראית טוב ב״ה, לומדת לתואר נחשב, אז למה הזוגיות לא באה? וגם אמא שלי ממש בלחץ.. תמיד שואלת ״נו מה עם זה? לא הכרת מישהו?״ וכל פעם אני אומרת שלא.. בבקשה ה׳ תכיר לי את החצי השני שלי! אני רוצה להתחתן!!. ### תשובה  
 שלום לך,
קראתי את דברייך, ואת הכאב העולה מהם.
אני לא בטוחה מהי השאלה המסויימת שרצית לשאול, והאם יש דוקא שאלה ספציפית,
אך אנסה לכתוב לך מעט מחשבות על הדרך לעד לבניית בית, מתוך תקווה ותפילה שהדברים יהיו לעזר.
א. אתייחס תחילה דוקא לשורה האחרונה שלך, שבה את פונה לקב"ה בבקשה.
אין ספק שתפילה היא אחת המתנות המופלאות ביותר שנתנה לנו התורה, למצבים שונים בחיינו. אין אנו יודעים חשבונו של מקום, ולא תמיד מובטח לנו שהדברים יתרחשו לפי התכנון שלנו, אך עצם הידיעה שיש לנו ערוץ לפנות בו אל בורא עולם, ולהשיח בפניו את ליבינו, בדיוק כפי שאת עושה, היא דבר גדול מאוד.
אני רוצה להציע שתצרי לך הרגל קבוע של תפילה למציאת בן זוג. זמן ביום שבו את שופכת את ליבך בפני הקב"ה. מתוך כך תתגבר אצלך תחושת הבטחון והמשענת שהדברים בעז"ה יקרו בעיתם ובזמנם, ואולי דרך הניסוח שבתפילה יתברר לך גם מקומו של הצורך והחסר בחייך, דבר שעשוי לכוון אותך טוב יותר למציאת מענה.
לא פעם, כשאנחנו יודעים להגדיר לעצמינו בצורה נכונה מה בדיוק אנחנו מבקשים, אנחנו מכינים לעצמינו כלים כדי לקבל את מה שנכון ומתאים עבורינו.
ב. מדברייך עולה שאת צעירה מאוד. תחושת הבשלות הפנימית שלך היא דבר חשוב, ואולם, ייתכן שהסביבה אינה רואה זאת כך. נשים רבות נישאות כיום בגילאים מאוחרים יותר, וייתכן שאנשים אינם מודעים לרצון החזק שלך להכיר בן זוג מתאים ולהינשא. אני מציעה שתספרי על כך לחברות ובנות/בני משפחה. ישנם כיום ארגונים רבים הפועלים בתחום ההיכרויות, מעגלי שדכנים מתנדבים, ואף אתרי היכרויות.
במוסדות לימוד דתיים רבים מתקיימים מפגשים יזומים עם רכזי היכרויות. גם אם אינך לומדת במוסד בעל שיוך דתי, כדאי לברר אצל חברות במכללות, מדרשות, ולבחון האם תוכלי להגיע ליום של מפגש כזה. (אם יש צורך בכך, כתבי לי, ואשתדל להפנות אותך באופן ספציפי יותר).
ג. כתבת שאת מקבלת פניות בנוגע לבחורים שהם מבוגרים בעינייך, או שסגנונם שונה משלך. איני יודעת כמובן למה בדיוק כוונתך, אבל מציעה לפתוח את הראש ואת הלב גם להיכרויות שאולי לא היית חושבת עליהן לכתחילה. לעולם אינך יכולה לדעת.
ד. למרות האמור בסעיפים ב וג, ישנו איזון מתמיד בעולמינו בין ההשתדלות שעלינו לעשות, לבין מידת הבטחון. לא פעם השתדלות יתירה שאינה מותירה מקום לבטחון בה' ובדרכי הנהגתו, יוצרת לחץ גדול. כדאי לזכור שלא הכל בידינו. אחרי שההשתדלות נעשתה, מידת הבטחון נכנסת לפעולה. הבטחון בה' אמור לאפשר לנו לשחרר את התחושת של 'כוחי ועוצם ידי', ומתך ההבנה שיש דברים שאינם בידינו, לחוות את המציאות באופן רגוע ושמח יותר. נחת ושמחה יכולים לאפשר לנו תהליכים נכונים ובריאים יותר.
אני מאחלת לך שתזכי בע"ה למצוא את זיווגך הנכון והראוי לך, בעיתו ובזמנו.
תמר
 
 ### שאלה  
 שלום רב.
לפני שנה יצאתי עם מישהו וחשבנו על חתונה, אך היו דברים רבים שהפריעו לי בקשר הזה.. הרגשתי שאנחנו לא מתאימים ולכן נפרדנו.
שנה עברה מאז, ולא יצאתי עם אף אחד.. וגם לא מנסים להכיר לי.. אם כבר מנסים, זה או בחורים בני 28, או שאנשים שממש לא בסגנון שלי פונים אליי.. אבל זהו, נמאס לי. אני מרגישה שאני בשלה להתחתן, אני כל כך רוצה את זה כבר.. למה זה לא מגיע? לפחות פעם בשבוע יוצא שאני בוכה.. למה לא מנסים להכיר לי? אני ניראית טוב ב״ה, לומדת לתואר נחשב, אז למה הזוגיות לא באה? וגם אמא שלי ממש בלחץ.. תמיד שואלת ״נו מה עם זה? לא הכרת מישהו?״ וכל פעם אני אומרת שלא.. בבקשה ה׳ תכיר לי את החצי השני שלי! אני רוצה להתחתן!!. ### תשובה  
 שלום לך,
קראתי את דברייך, ואת הכאב העולה מהם.
אני לא בטוחה מהי השאלה המסויימת שרצית לשאול, והאם יש דוקא שאלה ספציפית,
אך אנסה לכתוב לך מעט מחשבות על הדרך לעד לבניית בית, מתוך תקווה ותפילה שהדברים יהיו לעזר.
א. אתייחס תחילה דוקא לשורה האחרונה שלך, שבה את פונה לקב"ה בבקשה.
אין ספק שתפילה היא אחת המתנות המופלאות ביותר שנתנה לנו התורה, למצבים שונים בחיינו. אין אנו יודעים חשבונו של מקום, ולא תמיד מובטח לנו שהדברים יתרחשו לפי התכנון שלנו, אך עצם הידיעה שיש לנו ערוץ לפנות בו אל בורא עולם, ולהשיח בפניו את ליבינו, בדיוק כפי שאת עושה, היא דבר גדול מאוד.
אני רוצה להציע שתצרי לך הרגל קבוע של תפילה למציאת בן זוג. זמן ביום שבו את שופכת את ליבך בפני הקב"ה. מתוך כך תתגבר אצלך תחושת הבטחון והמשענת שהדברים בעז"ה יקרו בעיתם ובזמנם, ואולי דרך הניסוח שבתפילה יתברר לך גם מקומו של הצורך והחסר בחייך, דבר שעשוי לכוון אותך טוב יותר למציאת מענה.
לא פעם, כשאנחנו יודעים להגדיר לעצמינו בצורה נכונה מה בדיוק אנחנו מבקשים, אנחנו מכינים לעצמינו כלים כדי לקבל את מה שנכון ומתאים עבורינו.
ב. מדברייך עולה שאת צעירה מאוד. תחושת הבשלות הפנימית שלך היא דבר חשוב, ואולם, ייתכן שהסביבה אינה רואה זאת כך. נשים רבות נישאות כיום בגילאים מאוחרים יותר, וייתכן שאנשים אינם מודעים לרצון החזק שלך להכיר בן זוג מתאים ולהינשא. אני מציעה שתספרי על כך לחברות ובנות/בני משפחה. ישנם כיום ארגונים רבים הפועלים בתחום ההיכרויות, מעגלי שדכנים מתנדבים, ואף אתרי היכרויות.
במוסדות לימוד דתיים רבים מתקיימים מפגשים יזומים עם רכזי היכרויות. גם אם אינך לומדת במוסד בעל שיוך דתי, כדאי לברר אצל חברות במכללות, מדרשות, ולבחון האם תוכלי להגיע ליום של מפגש כזה. (אם יש צורך בכך, כתבי לי, ואשתדל להפנות אותך באופן ספציפי יותר).
ג. כתבת שאת מקבלת פניות בנוגע לבחורים שהם מבוגרים בעינייך, או שסגנונם שונה משלך. איני יודעת כמובן למה בדיוק כוונתך, אבל מציעה לפתוח את הראש ואת הלב גם להיכרויות שאולי לא היית חושבת עליהן לכתחילה. לעולם אינך יכולה לדעת.
ד. למרות האמור בסעיפים ב וג, ישנו איזון מתמיד בעולמינו בין ההשתדלות שעלינו לעשות, לבין מידת הבטחון. לא פעם השתדלות יתירה שאינה מותירה מקום לבטחון בה' ובדרכי הנהגתו, יוצרת לחץ גדול. כדאי לזכור שלא הכל בידינו. אחרי שההשתדלות נעשתה, מידת הבטחון נכנסת לפעולה. הבטחון בה' אמור לאפשר לנו לשחרר את התחושת של 'כוחי ועוצם ידי', ומתך ההבנה שיש דברים שאינם בידינו, לחוות את המציאות באופן רגוע ושמח יותר. נחת ושמחה יכולים לאפשר לנו תהליכים נכונים ובריאים יותר.
אני מאחלת לך שתזכי בע"ה למצוא את זיווגך הנכון והראוי לך, בעיתו ובזמנו.
תמר
 
 ### שאלה  
 מהי ההגדרה ההלכתית של 'יוהרה'? באילו מקרים יש לחשוש משום יוהרה?
אני סטודנטית, רציתי לשאול האם יש בעייתיות בהצטרפות למניין מאולתר של סטודנטים, ע"י עמידה במרחק כמה מטרים מהם (באופן ברור שלא איתם ממש)? לא קיבלתי הערה מתנגדת כלשהי מהם, אך תהיתי אם יש בעייתיות בכך, אני הבת היחידה וזה די בולט.. ### תשובה  
 שלום לך.
שמחתי לחשוב על שאלתך. לפעמים יש פער בין המניעים הנקיים המובילים אותנו לנהוג באופן מסוים לבין הפרשנות הביקורתית הניתנת להם על ידי הסובבים אותנו. אם אני שומעת נכון את שואלת האם יש הכרעה הלכתית כיצד לנהוג בדילמות כאלו.
המקור למושג "יוהרה" נמצא במשנה החותמת את פרק שני במסכת ברכות. המשנה קובעת שחתן לא חייב לקרוא קריאת שמע בלילה הראשון לחתונתו שכן הוא טרוד ויתקשה להתכוון. לאחר קביעה זו אומרת המשנה שאם יש חתן שרוצה בכל זאת להחמיר על עצמו ולקרוא קריאת שמע הוא רשאי לעשות זאת. רבן שמעון בן גמליאל חולק על ההיתר הזה וקובע: "לא כל הרוצה ליטול את השם יטול". הקביעה של רבן גמליאל מסמנת שכאשר אדם נוהג באופן שאיננו מותאם למידתו יש במעשהו בעיה. הסוגיה בגמרא על המשנה הזו מקשה על הנחת המוצא של רבן שמעון בן גמליאל ממשנה במסכת פסחים העוסקת בעשיית מלאכה בתשעה באב. המשנה שם קובעת שתלמידי חכמים בכל מקום צריכים להיות בטלים ממלאכה בתשעה באב. על הקביעה הזו מובאים דברי רבן שמעון בן גמליאל האומר: "לעולם יעשה כל אדם את עצמו כתלמיד חכם" הקביעה של רבן שמעון בן גמליאל במשנה זו דווקא רואה מעלה בכך שאדם מחמיר על עצמו ונוהג באופן שאיננו תואם את מעלתו כעת. הסוגיה בגמרא מיישבת את הסתירה בהבנה שכל השיטות חוששות ליוהרה וסוברת שהיא בעייתית כאשר היא נראית כמציאות חריגה בעיני המתבונן. רבן שמעון בן גמליאל סובר שכיוון שיש אנשים מובטלים רבים – לא יהיה ניכר אם אדם מסוים לא עובד בתשעה באב למרות שאיננו תלמיד חכם ואילו חכמים סוברים שכיוון שכל בני האדם מחויבים לומר קריאת שמע בכל ערב – לא יהיה ניכר אם חתן יבחר לומר גם את קריאת שמע למרות שאיננו במעלה לכוון בליל חתונתו.
שימי לב שהסוגיה מבינה את המושג יוהרה בדומה קצת למושג "מראית עין": לא כבעיה פנימית של דמיונות וגאווה שעשויים להיות אצל אדם שנוהג מעל מידתו, אלא כבעיה חיצונית של שיפוט העולם את המחמיר על עצמו.### שאלה  
 שלום, אנחנו חבורה של חברים קרובים (בנים ובנות) שאוכלים לעיתים ארוחות משותפות בחלק מהפעמים נוצר מצב שבו יש בסעודה 3 בנות ושני בנים או שני בנים ושתי בנות והייתי מעוניין לדעת מה לעשות בנושא זימון במקרה זה?
 . ### תשובה  
 המקור לחיוב זימון נלמד במסכת ברכות מפסוקים המתארים מעמד של אנשים הנושאים שם שמיים יחד. כלומר המשמעות של הזימון היא צומת בה הופכים מפגש חברתי של ארוחה משותפת למקום בו שם ה' נוכח והופך להיות חלק מאופי המפגש. המשנה אומרת "שלושה שאכלו כאחת חייבים לזמן" ומגדירה את המספר המינימלי לחיוב זימון במספר שלוש.
שאלתך מורכבת מתיאור שני מצבים שונים: מצב בו יש שלוש נשים ושני גברים  ומצב בו יש שתי נשים  ושני גברים . המצבים הללו נוגעים בדילמות הלכתיות שונות ולכן אתייחס לכל אחד מהם בנפרד.
א. שלוש נשים ושני גברים: מצב זה מעלה שתי שאלות שונות:
האם שלוש הנשים יכולות/חייבות לזמן
האם שני הגברים יכולים/מחויבים לענות לזימון.
שלוש נשים שאוכלות יחד יכולות לזמן (שו"ע) ועל פי חלק מהפוסקים גם חייבות לעשות כן (גר"א ובן איש חי). הגברים הסועדים עם הנשים יכולים לענות לזימון כשם שהם יכולים לענות לכל ברכה אחרת שאשה אומרת (חזון איש), ובזימון יתכן ואף יהיו חייבים לעשות כן (כמו שנראה לקמן). שאלות אלו הן פשוטות יחסית ולכן פתחתי במסקנה ההלכתית, אך תוכל לעיין בהרחבות ולהבין איך נובעת ההכרעה הזו מתוך המקורות והדיונים בפוסקים.
ב. שתי נשים ושני גברים: המורכבות החדשה העולה במציאות כזו, היא שאין דרך להגיע למספר שלוש בלי לצרף נשים וגברים יחד. רוב הפוסקים הכריעו שאי אפשר לצרף נשים וגברים יחד כדי לזמן, אך במהלך הדורות היו גם פוסקים שסברו אחרת ואף נהגו למעשה אחרת. בסייגים מסוימים שהעלו הפוסקים כפי שיפורט לקמן, אפשר ונכון לזמן גם במסגרת מעורבת כזו.
שיטת רבי יהודה הכהן:  
המשנה במסכת ברכות קובעת: "נשים ועבדים וקטנים אין מזמנין עליהם" והגמרא כתבה שיש בכך משום פריצותא: כלומר בעיה של צניעות בעירוב נשים וגברים יחד. למרות שכך הסבירו רוב הראשונים את הסוגיה, בכמה מקומות מזכירים הפוסקים את מנהגו של רבי יהודה הכהן שהיה מצרף את בנותיו לזימון (כך במסכת ברכות דף מה ע"ב תוד"ה "שאני", שלטי גיבורים אות ב דף לג ע"א בדפי הרי"ף והביאו גם הטור בסימן קצ"ט).
הוכחה לשיטת רבי יהודה הכהן מביא הטור מהסוגיה המתלבטת האם נשים חייבות בברכת המזון מדאורייתא או מדרבנן. בסוגיה זו מחפשת הגמרא נפקא מינא מעשית להתלבטות זו שהרי סופסוף גם אם חיוב הנשים בברכת המזון הוא מדרבנן הן צריכות לברך. הגמרא מציעה שההבדל בין האפשרות שנשים חייבות בברכת המזון מדאורייתא לאפשרות שנשים חייבות בברכת המזון מדרבנן יהיה בשאלה האם יכולות להוציא גברים ידי חובה. רבי יהודה הכהן הבין שלהוציא אחרים ידי חובה בברכת המזון פירושו לזמן עבורם, ומכאן מוכיח שלסוגיה היה פשוט שנשים יכולות להצטרף וליצור יחד עם עוד גבר או שניים את חובת הזימון. הוכחה זו כשלעצמה איננה חזקה, אך עצם העדות על אחד מגדולי הראשונים שסבר כך ואף נהג כן הלכה למעשה היא בעלת משמעות גדולה  וכאמור גם הטור שלמעשה חולק עליו, הביאו בפסקיו.
שיטת השואל ומשיב:
במאה ה-19 פסק השואל ומשיב, הרב יוסף שאול נתנזון, מי שהיה אחד מגדולי הפוסקים באירופה בתקופה זו שניתן לצרף נשים וגברים לשלושה החייבים בזימון. את המשנה הקובעת שאין לצרף "נשים ועבדים וקטנים" לזימון הוא הסביר כמתייחסת לאפשרות לצרף נשים ועבדים יחד שבסיטואציה כזו עשויה להיווצר פריצות, ולא בצירוף נשים עם גברים. (ניתן לבסס את הקריאה הזו לאור משנה במסכת פסחים שבעניין קביעות חבורה לקרבן פסח אומרת במפורש: "ואין עושין חבורת נשים, עבדים וקטנים". הבנת האיסור ההלכתי הזו יכולה להתבהר לאור מה שעולה ממספר ציוריםהמתארים סעודה בעולם העתיק, שם רואים שהגברים אוכלים בהסבה בחדר המרכזי ואילו העבדים והנשים אוכלים יחד במטבח).
על גבי ההצעה לקרוא את המשנה אחרת, מוסיף השואל ומשיב את הקושי להבין את הגמרא שמגדירה סעודה של נשים וגברים כפריצותא שכן אם מדובר על איש הסועד עם אשתו ובנותיו – באיזה מובן נכון יהיה להגדיר מציאות כזו כפריצות? קריאה זו במשנה ובסוגיה מביאה את השואל ומשיב להכריע למעשה כמו רבי יהודה הכהן ולאפשר לצרף נשים וגברים לזימון אחד.
הסייגים שמציעים הט"ז והפרי מגדים
בניגוד לשואל ומשיב נושאי כלים על השלחן ערוך שביקשו להבין את מנהגו של רבי יהודה הכהן צמצמו אותו באחת משתי דרכים: הט"ז הבין שרבי יהודה הכהן היה מצרף אשה לזימון בתנאי שיש שני גברים, כלומר רוב המניין הנדרש לזימון הוא גברים ובתנאי שמי שמזמן בפועל הוא אחד מהגברים. הפרי מגדים הסביר שרבי יהודה הכהן היה מצרף נשים וגברים לזימון רק בתוך חוג המשפחה: עם אשתו ובנותיו ששם קשה להלום את סברת הפריצותא המוזכרת בסוגיה כבסיס לבעיה לצרף נשים וגברים יחד. המשנה ברורה כותב במפורש לא כן ואוסר לצרף נשים וגברים יחד גם באותם דרכים שהזכירו הפוסקים כשביקשו להבין את שיטתו של רבי יהודה הכהן.
למעשה: שני פוסקים במסורת הפסיקה סוברים שאפשר לצרף נשים וגברים לזימון אחד: רבי יהודה הכהן בתחילת תקופת הראשונים והשואל ומשיב בסוף תקופת האחרונים. לצד זה נכון שדרך הפסיקה והמנהג במהלך כל הדורות לא צרף נשים לזימון, וגם השלחן ערוך לא פוסק כך למעשה.
סיכום:
כאשר באים לשקלל את הנתונים הללו ולהגיע לכדי הכרעה אני חושבת שיש להוסיף שני נתונים לחשבון: הראשון הוא הידיעה ששני הפוסקים הללו נחשבו כל אחד בדורו כאחד מהגדולים המשמעותיים ביותר: רבי יהודה הכהן היה מורו הגדול של רבינו גרשום מאור הגולה וכנראה גם של רש"י, והשואל ומשיב שהיה אחד מגדולי רבני גליציה אך קיבל שאלות מכל רחבי אירופה.
תובנה נוספת שיש לחדד היא שיישום החשש של פריצותא בסעודה משותפת של נשים וגברים רק לשאלת הזימון ולא לשאלת רוח הסעודה כולה – חוטאת למטרתה של הסוגיה. הסוגיה איננה מבקשת להזהיר מזימון משותף אלא מסעודה משותפת כאשר זו עשויה להוביל לפריצות. ממילא במידה והארוחה המשותפת שאתה מתאר היא כזו שקיים בה חשש פריצותא – נכון להימנע ממנה ללא קשר לשאלת הזימון וזה למעשה כוונתה של הסוגיה (ומשהו מעין זה בניתוח ההשלכות החריפות של תפיסה זו על היחס שלנו למערכת ההלכתית, העלתה ד"ר ורד נעם במאמר שפירסמה לפני כמה שנים במוסף שבת של מקור ראשון). במידה והסעודה נעשית מתוך רוח עדינה ומתוקנת, אני חושבת שנכון לזמן יחד ואפשר לנהוג כמו אחד מהסייגים שהציעו נושאי הכלים בהבנת שיטתו של רבי יהודה הכהן: לזמן רק כאשר יש רוב של גברים, להקפיד שמי שמזמן בפועל הוא איש או לעשות כן רק כאשר הארוחה היא במסגרת משפחתית.
כל טוב
חנה
הרבנית חנה גודינגר (דרייפוס) היא ראש הישיבה בראש צורים
הרחבה לשאלה א
ישנן שתי סוגיות המתייחסות לנושא זהבמסכת ברכות ובמסכת ערכין. המשנה במסכת ברכות ( דף מה ע"א) קובעת "נשים עבדים וקטנים אין מזמנין עליהן" בפשטות: נשים לא מצטרפות לזימון הגברים. כך מבינה הסוגיה בגמרא שמוצאת את הטעם לדין בחשש מפני "פריצותא" של ארוחה משותפת של נשים וגברים או של גברים ועבדים. לשאלה האם נשים צריכות לזמן כאשר הן אוכלות יחד אין אמירה חד משמעית בסוגיה: הסוגיה מצטטת ברייתא הקובעת: "נשים מזמנות לעצמן" אך מהסוגיה נשמע שהקביעה מתייחסת לאפשרות של נשים לזמן ולא בהכרח לחובה שלהן.
במסכת ערכין בתחילת המסכת  (דף ג ע"א) ישנה סוגיה המתייחסת באופן מפורש יותר לשאלת חיוב נשים בזימון ושם הסוגיה לומדת באופן חד משמעי שנשים חייבות לזמן. דין זה נלמד בסוגיה מהמילה "הכל" הפותחת את הברייתא המגדירה באופן גורף: "הכל חייבים בזימון".
לכאורה יש סתירה בין הסוגיות. הסוגיה בערכין מחייבת והסוגיה בברכות לא הזכירה חיוב. אולםניתן לטעון שאין סתירה חזיתית בין הסוגיות והיה אפשר לומר שגם הסוגיה במסכת ברכות סוברת שנשים חייבות לזמן, ובכל זאת הראשונים נחלקו בשאלה זו: בעלי התוספות הכריעו שנשים אינן חייבות בזימון והסוגיה רק מאפשרת להן לזמן במידה והן רוצות, לעומתם הסבירו הרא"ש ורבינו יונה כפשטות הסוגיה במסכת ערכין שנשים חייבות לזמן כאשר הן אוכלות בחבורה.
להלכה הכריעו השלחן ערוך והרמ"א כדעת בעלי התוספות שנשים אינן חייבות בזימון אך יכולות לזמן במידה ורוצות. את ההכרעה הזו מסייג השלחן ערוך שבמידה ונשים אוכלות בחברת שלושה גברים הן מחויבות בזימון וצריכות להישאר ולענות לזימון (וממילא גם הגברים צריכים לבדוק שהאשה שאכלה איתם נמצאת בשלחן ולא הלכה למטבח או משהו מעין זה, כפי שמציינים הרב פיינשטיין ושבט הלוי בפסיקותיהם..). הביאור הלכה מביא את שיטת הגר"א שהכריע בשונה מהשולחן ערוך, כמו הרא"ש ורבינו יונה ופסק שנשים חייבות לזמן כאשר הן אוכלות יחד וכך גם מובא בבן איש חי. אם כך במצב הראשון עליו אתה שואל בו יש שלוש נשים ושני גברים, הנשים יכולות לזמן.  אך עדיין יש לברר האם הגברים האוכלים יחד עם שלוש הנשים יכולים לענות לזימון?
ניתן להתייחס לזימון של הנשים כמו כל ברכה אחרת שאשה מברכת שכמובן אין מניעה שגבר השומע אותה יענה אחריה "אמן", אך נראה לי שבהתייחסות הספציפית לזימון אפשר להגיד יותר מכך:את הגמרא האוסרת על נשים וגברים להצטרף יחד לזימון הסבירו הראשונים כקשורה לכך שכאשר הצירוף עצמו הוא שיוצר הגדרה חדשה של חיוב יש בכך משום "פריצותא" שכן יש היכר משמעותי לחבורה המעורבת שרק הצירוף של הנשים והגברים שבה יוצר את החיוב לזמן. הבנה זו תהיה בעלת משמעות לשאלה שלנו שכן כאשר הצירוף איננו יוצר את החיוב לזמן, שכן גם ללא הגברים יש סביב השלחן שלוש נשים מזמנות – אין בעיה שהגברים יענו ונראה לי אולי לומר שהם גם חייבים לעשות כן (ונראה לי שכך עולה גם מדבריו של הרב אליעזר מלמד בהלכות זימון נשים שלו, ראה הפנייה במקורות) .
מקורות להרחבה
משנה, מסכת ברכות, פרק ז, משניות א-ב
שלשה שאכלו כאחת חייבין לזמן… נשים ועבדים וקטנים אין מזמנין עליהם.
תלמוד בבלי מסכת ברכות דף מה:
תא שמע: "נשים מזמנות לעצמן, ועבדים מזמנים לעצמן, נשים ועבדים וקטנים אם רצו לזמן – אין מזמנין" והא מאה נשי כתרי גברי דמיין – וקתני: "נשים מזמנות לעצמן ועבדים מזמנין לעצמן"?  שאני התם, דאיכא דעות.  אי הכי אימא סיפא: "נשים ועבדים אם רצו לזמן אין מזמנין" – אמאי לא? והא איכא דעות!  שאני התם – משום פריצותא.
3. תוספות מסכת ברכות דף מה: ד"ה "שאני התם שאיכא דעות"
מכאן משמע דנשים יכולות לזמן לעצמן וכן עשו בנות רבינו אברהם חמיו של רבינו יהודה ע"פ אביהןומיהו לא נהגו העולם כן. וקשה אמאי לא נהגו? מדקתני "מזמנות" משמע דקאמר חייבות לזמן? וי"ל ד"נשים מזמנות לעצמן" היינו אם רצו לזמן מזמנות. וכן משמע קצת הלשון מדקתני בסמוך "נשים ועבדים אם רצו לזמן אין מזמנין" ועוד דמדמה ליה הגמרא לשנים משמע דחובהליכא והא דקאמר בריש ערכין (דף ג. ) "הכלמחוייבין בזימון – לאתויי נשים" לענין רשות קאמר ולא לענין חובה.
תלמוד בבלי, מסכת ערכין דף ג.
הכל חייבין בזימון לאתויי מאי לאתויי נשים ועבדים דתניא נשים מזמנות לעצמן ועבדים מזמנין לעצמן
רבינו יונה, מסכת ברכות, דף לג. בדפי הרי"ף
ונראה למורי הרב שחייבות הן לזמן משום דבמסקנה מתרצים בגמרא "שאני התם דאיכא דעות" ונראה לומר שאע"פ שהן נשים כיוון שהן שלוש דין הוא שיזמנו דהא איכא ג' דעות, אבל בשני בני אדם דליכא ג' דעות לא. וכיוון דבמסקנא תלינן הדבר בדעות  מסתמא משמע שהן חייבות לזמן כשהם שלוש
בית יוסף על סימן קצ"ט
ואומר ר"י דלעצמן דווקא רשות, אבל כשאוכלות עם האנשים חייבות ויוצאות בזימון שלנו ואינן מברכות לעצמן
שולחן ערוך, אורח חיים, סימן קצ"ט
(ז) נשים מזמנות לעצמן רשות אבל כשאוכלות עם האנשים חייבות ויוצאות בזמון שלנו: הגה אע"פ שאינן מבינות (הרא"ש ומרדכי ריש פ' ג' שאכלו בשם רש"י):
משנה ברורה על סימן קצ"ט
(טז) רשות – י"ל הטעם דלא רצו חכמים להטיל עליהם חיוב ברכת הזימון כשהם בפ"ע משום שאינו מצוי כ"כ שיהיו בקיאות בברכת הזימון:
(יז) חייבות וכו' – ואע"ג דנתבאר בסקי"ב דאין מזמנין אנשים ונשים ביחד ואפילו רצו משום שאין חבורתן נאה היינו דוקא התם שהאנשים הם רק שנים וחיוב זימון בא ע"י צירוף נשים להכי מנכר צירופן והתחברותן יחד וגנאי הדבר משא"כ הכא מיירי כשיש שלשה אנשים זולתן ואין צריך כלל לצירופן לענין חיוב זימון ולכן אף שהנשים ועבדים מצטרפין לצאת ידי חובתן בשמיעה מהמברך ולענות אחריו ברכת הזימון אין בזה משום גנאי:
שו"ת אגרות משה אורח חיים חלק ה סימן ט
בדבר נשים כשאכלו בשלחן עם ג' אנשים, חייבות לענות ברכת הזימון, כמפורש בסימן קצ"ט סעיף ז'. אבל בחול, שליכא ברוב המקומות סעודה קבועה לאכול כולן ביחד, והיא טרודה בעשיית האוכלין ובהגשתן להשלחן לכל אחד, אין כוונתה לישב לאכול ביחד. וכ"ש כשיש לה ילדים קטנים שמטרידין אותה, ואין לה פנאי לקבוע אכילתה אפילו בפני עצמה, וכ"ש שלא עם אחרים, בחול שכל אחד ממהר באכילתו, שא"כ הא לא שייכא כלל לאכילתן. ומזה נמשך שאף אם אירע לפעמים שגם האשה היה לה פנאי לאכול בקביעות, לא הורגלו הנשים לענות לזימון. אבל על הבעל וודאי מוטל שיקרא לה כאשר היא חייבת, ולא להניח להאינשי לברך קודם שהיא באה להשלחן לברך יחד בזימון, או לכה"פ שתשיב ברוך שאכלנו, ותחכה עד שיגמור המברך ברכת הזן. ובשבת שהכלאוכלין יחד, ואין לשום אחד למהר לברך, מוכרחין לקרוא לה לברך יחד בברכת הזימון. ולא שייך לבקש זכות על הנשים, כי מה יש לה לעשות אם האנשים זימנו בלעדיה, ולא חיכו עליה. אבל האנשים בשבת כשממהרין לברך בזימון, ואין רוצין לחכות על הנשים, וגם אין קוראין להנשים, זה וודאי אסור בשבת, וגם בימי החול הרבה פעמים.
שו"ת שבט הלוי חלק א סימן לח
כבוד קרובי ידיד נפשי הרבני המופלג בתורה ויראה צדיק במעשיו ר' מאיר יהודה הלוי ואזנר הי"ו.
ואשר שאלת, שאלת חכם, דכיוןדקיי"ל בסי' קצ"ט דנשים עם האנשים חייבות בזימון ויוצאות ע"י האנשים, וא"כ היאך נתרץ מנהג חסידים ואנשי מעשה, שהולכים בסוף סעודת הבית אל שולחן רבם ומפקיעים בזה חיוב זימון הנשים שחל עליהם כבר, אלו דבריך. ואשיב הנלענ"ד לפי מועט זמני, ואסדר קודם השיטות בקצור ונבא לדינא אי"ה.
הנה דעת התוס' ברכות מ"ה ע"ב דנשים מזמנות רשות, ונראה מדבריהם בין לעצמם, בין עם אנשים, ואפילו עם בעליהם, וכן יראה דעת רש"י שם, אמנם הרא"ש חולק עליהם דמשמעותהסוגיאעירוכין ג' ע"א דחייבות ממש, ומשמע לדידי' אין חילוק בין עם האנשים שנתחייבו ע"ג האנשים בין לעצמן כדמשמעבעירוכין שם מדהביאהגמ' הבריית' דנשיםמזמנין לעצמן לראי' על הא דמרבינןמהכל חייבין בזימון ואפילו נשים, וזה כוונת הגר"אבאו"ח שם, ודברי הב"ח בהשגתו על הרא"ש דחוקים בזה. אמנם להלכה פסק המחבר כדעה שלישית, דעת הסמ"ג עשין כ"ז, דנשים מזמנות לעצמן רשות, ואם אוכלות עם האנשים חייבות ויוצאות בזימון האנשים, ובש"ע הרב בעל התניא הוסיף חדושדבכה"גדנתחייבו הנשים עם האנשים הרשות ביד הנשים להחלק לעצמן ולברך לעצמן, ור"לדכיוןדנתחייבו דינם כאנשים דששה נחלקים, ובזה שוב אינם בכלל הדין דנשים מזמנות לעצמן רק רשות, ועכשיו אין נוהגין כן, דזהדוקא כשכל הזימון שלהם רשות בזה לא נהגו נשים עכשיו, אבל כשנתחייבו עם האנשים כבר חל חיוב זימון, ומזמנות לעצמן מן הדין, (ולשון רשות בש"ע הרב בזה קאי על רשות לחלק לא רשות של בהמ"ז), ואם כן היה הדין נותן כשאוכלים ג' אנשים וג' נשים כולם גדולים בסעודה אחת והאנשים הולכים לשלחן רבם, שהנשים יזמנו לעצמן מן הדין, והגאון משנה ברורה בשער ציון הסכים לדעת הגר"ז ע"ש, איברא היות אין עושין כן, וגם כשלא נשארו ג' נשים, א"כ מפקע לגמרי הזימון מן הנשארות כשאלת כבודו נ"י.
מזה נראה לי שסומכים עצמם על דעת הב"חשבמג"א סימן ר' ס"ק ב', שכתב בשיטת רב האי גאון, דקודם גמר הסעודה אפילו היו יחד בתחלת הסעודה עדיין רשאי לצאת, והאי דסי' קצ"ג ס"ד מיירי שגמרו סעודתן כאן, ע"ש, וא"כ הכא בנ"ד, שיוצאים קודם גמר סעודה, דהא גומרים סעו ד תן על שלחן רבם, הרי יש לנו עמודי ברזל הב"חוהמג"א לסמוך עליהם. ונהי דלהלכהלענין אנשים, גדולי פוסקי האחרונים דחו דברי הב"ח מהלכה, וגם קביעות תחלת הסעודה אוסר הפקעת הזימון, מ"מ הכא לענין נשים דבלא"ה איכא דעות דגם עם האנשים אינן חייבות מן הדין כנזכר לעיל, בודאי כדאי הם גדולי הפוסקים הב"חוהמג"א לסמוך עליהם, בפרט שהב"ח מעיד דהכינהיגי עלמא, ועיין במ"ב שכתב דלצורך גדול יש לסמוך על הב"ח, וכנראה דאנשי מעשה האלה, מחשבים זה לצורך גדול.
ואם היינו אומרים דדינאדסימן קצ"ג סעיף ד' דקביעות דתחלת סעודה מחייב הוא דוקא באנשים דיש להם כל דיני זימון בין לעצמן בין עם אחרים, משא"כ בנשים דקילי דעכ"פ לעצמן אינן חייבין, ולא מתחייבי רק מגו דאנשים כלשון הלבוש סימן קצ"ט, בכה"גלכ"ע רק סוף סעודה קובע, וכיון שהלכו האנשים קודם סוף הסעודה, אין כאן הפקעת חיוב הנשים, אם כנים הדברים היינו מרויחיםלישב המנהג גם לדעת החולקים על הב"ח הנ"ל, אמנם הפרט הזה עדיין צל"ע, אבל מש"כ למעלה נראה פשוט. ידידך קרובך דוש"ת בלונ"ח מצפה לחסדי ה'.
ביאור הלכה
נשים מזמנות לעצמן רשות – ודעת הגר"א בביאורו שהעיקר כהרא"שותר"י שנשים מזמנות לעצמן חו
 
בן איש חי (פרשת קרח, אות יג
נשים אע"ג דאיןמזמנין עליהם לכו"ע, מכל מקום יש אומרים דחייבות לזמן לעצמן ויש אומרים שהו רשות אם רצו מזמנות לעצמן. הנה כי כן ראוי שכל אדם ילמד לנשי בני ביתו שיהיו מזמנות לעצמן כשהם אוכלים בשלשה, אבל לא יזמנו בשם אפלו הם מאה
 
הר"ן על הרי"ף מסכת מגילה דף ו עמוד ב
דשאני הכא דע"י צירוף אין שנוי במטבע ברכה אבל זמון דהוי שנוי במטבע ברהמ"ז וכיון שניכר צירופן עם אנשים איכא למיחשלפריצותא אבל כאן במגילה אין צירופן ניכר שכן דרך קריאתה ליחיד כרבים וכיון דאין צירופן ניכר מותר דדכותיהנמיבבהמ"זהיכא דאיכא תלתא בר מנשים מצטרפין אף הנשים עמהן משום דהשתא אין צירופן של נשים ניכר עמהם כלל:
הרב אויערבך, הליכות ביתה פרק י"ב הלכה ז
שלוש נשים שאכלו ביחד עם איש אחד או שניים, נכון שאחת מהן תברך ברכת הזימון ולא האיש, אבל ודאי רשאי האיש לענות אחריהן
הרב אליעזר מלמד, זימון נשים (בעיקר סוף הערה 12)
https://ph.yhb.org.il/10-05-07/
שלטי גיבורים אות ב דף לג ע"א בדפי הרי"ף
ר"ת ורבינו שמחה כתבו דאשה ועבד מצטרפין לזימון עשרה, ורוב הפוסקים נחלקו עליהם, ולדברי רבינו יהודה מצטרפין בג', ואי חמיר עשרה יותר מג' כמו שכתב ר"י נמצא דמאןדאמרדמצטרפין לשלושה… ונשים יש אומרים שהרשות בידן לזמן בג' אם ירצו והרא"ש הוכיח דעם  אנשים חובה ומיימוני כתב סתם "דמזמנות לעצמן אבל לא יזמנו בשם" והרא"ש כתב שמצטרפות עם האנשים לזימון בשם ור"י הכהן היה עושה הלכה למעשה להצטרף נשים לזימון ומהר"ם פליג עליו. מיהו לכולי עלמא יוצאות בזימון האנשים אלא דפליגי אם צריכות שיבינו לשון הקודש או לאו
טור, אורח חיים, סימן קצ"ט סעיפים ו-ז
נשים ועבדים וקטנים אין מזמנין עליהן ת"ר נשים מזמנות לעצמן ועבדים מזמנין לעצמם נשים ועבדים וקטנים אם רצו לזמן אין מזמנין משמע דנשים מזמנות לעצמן וחייבות לעשות כן ובאשכנז לא נהגו כן ויש מפרשים כדי לקיים המנהג הא דקאמר נשים מזמנות לעצמן פי' אם רצו אבל חובה ליכא וכן פירש"י וא"א הרא"ש ז"ל פי' דעלכרחך חייבות קאמר דתניא בערכין (ג.) הכל חייבין בזימון וקאמר הכל לאתויי מאי לאתויי נשים והיינו על כרחך לחיובא מדקאמר הכל חייבין:
וה"ר יהודה הכהן היה מורה הלכה למעשה להצטרף אשה לזימון והיה מביא ראיה מדבעי שמתו נשים בברה"מ דאורייתא או דרבנן וקאמר למאי נפקא מינה להוציא אחרים י"ח מכלל דפשיטא ליה דמצטרפות דאי לא תימא הכי אדמיבעיא ליה אם יכולות להוציא תבעי ליה אם מצטרפות והר"ממרונטבורג השיב על דבריו וכת' שאין מצטרפות והרמב"ם ז"ל כתב נשים ועבדים וקטנים אין מזמנין עליהם אבל מזמנין לעצמם ולא תהא חבורה של נשים ועבדים וקטנים מזמנות יחד אלא נשים לעצמן ועבדים לעצמן וקטנים לעצמן ובלבד שלא יזמנו בשם אנדרוגינוס מזמן למינו ואינו מזמן לא לנשים ולא לאנשים וטומטום אינו מזמן כלל:
שו"ת שואל ומשיב
דהאדאמרו משום פריצותא הוא דוקא בחבורת נשים עם עבדים… ולכך אין חבורתם נאה. אבל נשים עם אנשים… לא שייך פריצותא. ובמסיבה איש עם בני ביתו הם יושבים עם נשותיהם ועבדיהם ואיך שייך פריצותא ח"ו?
שולחן ערוך, אורח חיים, סימן קצ"ט
(ו) נשים ועבדים וקטנים אין מזמנין עליהם אבל מזמנין לעצמן ולא תהא חבורה של נשים ועבדים וקטנים מזמנין יחד משום פריצותא דעבדים אלא נשים לעצמם ועבדים לעצמם ובלבד שלא יזמנו בשם:
ט"ז על שולחן ערוך סימן קצ"ט
נשים ועבדים כו'. זהו משנה ריש פ"ג שאכלו ובטור כתוב והר"י הכהן היה מורה הלכה למעשה להצטרף אשה לזימון והיה מביא ראיה מהגמרא פרק מי שמתו נשים חייבות בב"ה דאורייתא או דרבנן נ"מ להוציא אחרים י"ח מכלל דפשיטא ליה דמצטרפות דאם לא תמצי הכי תבעי ליה אם מצטרפות והר"מ השיב על דבריו שאין מצטרפות כו'. וקשה היאך מפרש המשנה דנשים ועבדים אין מזמנין עליהם ובמרדכי כתוב שרבינו שמחה עשה כן מעשה להצטרף אשה לזימון אלא דשם מסיק דהיינו להזכרת השם לחוד ולא לשאר זימון אבל דברי ר"י בטור לא משמע לפרושי כן מסידור דבריו והפלוגתא שמביא על זה. ונראה דיש לומר המשנה דאין מזמנין על הנשים פירושו שיתן להם לברך בכוס הזימון דומיא דעד כמה מזמנין פירש"י דקאי על המברך בזימון וא"כ בצירוף שיברך איש עמהם אפשר דשרי ואע"ג דכלל התנא עמהם עבדים וקטנים והני אפי' לצירוף אסור מכל מקום בהאי מילתא שוין שלא יברכו בזימון, וזה מוכח בפרק מי שמתו דשם לא קאי על זימון אלא בלא זימון דהיינו אשה עם בעלה ובעלה אינו יודע ברכת המזון והיא יודעת דעל זה קאי שם הסוגיא אח"כ. ועל זה מספקא לן שם ודייק רבינו יהודא אמאי לא מספקא ליה אם תצטרף לזימון בג' מכלל דפשיטא דמצטרפת לזימון בג' אלא שהיא לא תברך והר"מ סבירא ליה דלזימון חמור טפי ופשיטא דאפי' לצירוף אסירא אלא להוציא בברכה את בעלה קיל טפי כיון שהוא אינו יודע מספקא לן דוקא כנ"ל. וכאן הביא דעת הרמב"ם ולשונו דאפילו לצירוף אסירי. ועוד י"ל למ"ש ב"י אחר זה בסי' זה בשם הכלבו לענין קטן שמצרפין אותו לג' דוקא אחד דרובא דגדולים בעינן ה"נ בנשים דמתני' היינו אם הם הרוב לא יזמן להם איש אחר. אבל לצירוף ב' אנשים והיא השלישית שפיר תצטרף כ"ה דעת ר"י הכהן:
פרי מגדים, שולחן ערוך אורח חיים סימן קצ"ט
נשים. עי' ט"ז. הר"ר יהודה הכהן צירף אשה לזימון, ומשנה ברכות דף מ"ה ע"א קשה, ואין לומר דבזימון עשרה צירף ומשנה בזימון שלשה דמשמע בטור שהר"ר יהודה הכהן אף לשלשה צירף, ותירץ הט"ז דמשנה אין מזמן שתברך היא ברכת הזימון, דומיאדעד כמה מזמנין שפירש רש"י נפקא מינה להוציא אחרים (אפשר דקשיא ליה דלצירוף אף ירק כזית די וכאן משמע פת לכן פירש כן) הוא הדין אשה כהאי גוונא אבל לצירוף שלשה י"ל מצטרפות דאי ספק הוא אמאי לא מבעיא לן בדף כ' זה שמע מינה (דמצרט') [דמצטרפין]. והר"מ סובר לצירוף וודאי לא כו', ועי' א"ר. ובחדושינו הארכנו די"לאשה עם אנשים לא מצטרפות דאין חברתן נאה או פריצותא, והר"ר יהודה הכהן מיירי באשה עם בעלה ובנה דלא שייך הנך טעמי, ועי' לבוש סעי' ז' דאין מזמנין על אשה עם בעלה יע"ש. חצי עבד וחצי בן חורין אפשר מזמנין עליו, ולעצמו עי' סי' תקפ"ט וסי' תרפ"ט עי' א"ר אות ה', ואי"ה שם יבואר:
22. משנה ברורה על סימן קצ"ט
(יב) אין מזמנין עליהן – ר"ל אם לא היו רק שני אנשים אין אלו מצטרפין לשלשה שיתחייבו על ידם בזימון משום דאלו אינן בני חיובא בזימון וכדלקמיה בס"ז ואפילו אם רצו לזמן עמהם ג"כ אין רשאין וגרע מנשים בעצמן או עבדים שיש להם עכ"פ רשות לזמן וכדלקמיה משום שאין חברתן נאה שיהיה הצירוף של שלשה ע"י הנשים וכן ע"י העבדים שהם פרוצים בזמה ואפילו אשה עם בעלה ובניה ג"כ אין נכון להצטרף מטעם זה:
קישור למאמרה של ורד נעם
http://www.old.kolech.org.il/maamar/%D7%9E%D7%A2%D6%B5%D7%91%D7%A8-%D7%9C%D7%9E%D7%97%D7%99%D7%A6%D7%94-%D7%94%D7%A4%D7%A0%D7%99%D7%9E%D7%99%D7%AA/
קישורים למאמרים נוספים שעסקו בסוגיה זו:
יונתן גרשון באקדמות כ"ו, ותגובות: הרב מידן, הרב מלמד והרבנית טיקוצ'ינסקי
https://www.bmj.org.il/akdamot_content/34
הרבנית מירב טובול כהנא, טללי אורות טו### שאלה  
 שלום לכן
בע"ה אני עומדת ללדת תינוקת בת בסוף ניסן.
האם ניתן לארגן זבד בת במשך ספירת העומר? האם יש צורך לצרף את האירוע לשמחה נוספת (יום העצמאות, ל"ג בעומר, סיום מסכת)?
מותר כלי נגינה?
 
 "בַּיָּמִים הָהֵם וּמָרְדֳּכַי יוֹשֵׁב בְּשַׁעַר הַמֶּלֶךְ קָצַף בִּגְתָן וָתֶרֶשׁ שְׁנֵי סָרִיסֵי הַמֶּלֶךְ מִשֹּׁמְרֵי הַסַּף וַיְבַקְשׁוּ לִשְׁלֹחַ יָד בַּמֶּלֶךְ אֲחַשְׁוֵרֹשׁ…
 אַחַר הַדְּבָרִים הָאֵלֶּה גִּדַּל הַמֶּלֶךְ אֲחַשְׁוֵרוֹשׁ אֶת הָמָן בֶּן הַמְּדָתָא הָאֲגָגִי"  (מגילת אסתר)
 
 "אחר הדברים האלה" (אחר מאי) אמר רבא אחר שברא הקב"ה רפואה למכה דאמר, ר"ל אין הקב"ה מכה את ישראל אא"כ בורא להם רפואה תחילה    (מסכת מגילה יג,ב). ### תשובה  
 שלום לך
בתפילה ובברכה שהלידה תעבור (ואולי כבר עברה..) בשמחה ובבריאות.
ימי ספירת העומר ביסודם היו ימים של שמחה והכנה  של עם ישראל מזמן יציאת מצרים לזמן קבלת התורה. הגמרא מתארת שבתקופה זו מתו רבים מתלמידו של רבי עקיבא ומאז נהוג בעם ישראל להקפיד על מנהגי אבלות בתקופה זו. האיסורים המוזכרים במפורש בשלחן ערוך (או"ח סימן תצ"ג) הם איסור נישואין ואיסור תספורת. המגן אברהם מוסיף שגם בשמחות המותרות על פי ההלכה בתקופה זו כמו: שמחת אירוסין, יש להימנע ממחולות וריקודים של רשות.
הגדרתו של המגן אברהם מוציאה מכלל האיסור סעודה שמוגדרת מבחינה הלכתית כסעודת מצווה. סעודה כזו מותר לקיים גם בתקופת האבלות של ספירת עומר, ומותר גם לשיר, לנגן ולרקוד בה. השאלה שיש לדון בה היא האם שמחת בת נכללת בהגדרה ההלכתית של "סעודת מצווה". ההלכה דורשת אקט מצוותי כדי להגדיר סעודה כסעודה של מצווה: כך מצוות המילה של סעודת ברית המילה המתקיימת לאחר לידת בן, כך העלייה לתורה של סעודת בר המצווה הנעשית ביום בו נולד הנער (בשונה מסעודת בר מצווה הנעשית ביום אחר שאז אין היא צמודה למעשה מצווה ספציפי) וכך סיום מסכת בסעודה הנעשית לכבוד הסיום.
אני מניחה שברמה הפרטית אתם חווים שמחה גדולה והודיה לקב"ה על פלא הלידה וייתכן והגדרת סעודת הודיה כזו כסעודת רשות יכולה להיחוות אצלכם כתמוהה. אם אכן כך, אני מציעה להתבונן עוד קצת במתח המתמצה ברגע הזה: עניינה של סעודת הודיה היא המקום בו אנחנו מבקשים לתת ביטוי ציבורי לשמחה הפרטית שלנו. האבלות שבתוך ימי הספירה הם ימים בהם אנחנו נדרשים להרגיש ולהיות שותפים לצער והכאב על אירועים ותקופות קשות שעברנו כעם. בתוך המתח הזה: כמובן שברמה הפרטית טוב ונפלא לשמוח על הלידה ולהודות לה' המחדש בטובו בכל יום תמיד מעשה בראשית אך את השמחה הציבורית אומרת ההלכה שלא נכון לעשות כעת. נראה לי שעצם התמיהה וההתבוננות בה יכולה בעצמה להוסיף ולהעשיר את נקודת המבט דרכה אנחנו חווים את החיים שלנו ולתת לתינוק/ת החדש/ה ובכלל לקיום שלנו הקשר רחב יותר מהפריזמה הצרה והמשמעותית של הכאן ועכשיו שבו אנחנו חיים.
למעשה, מסיבת הודיה שאין בה מוזיקה המעוררת לריקודים בהחלט ניתן לקיים, כך עולה מפורשות לדוגמא מתשובתו של הרב עובדיה בנידון (מצורפת בהרחבה). במידה ואתם רוצים לבטא את השמחה הגדולה גם בשיר וריקוד נראה שיותר נכון לצרף את האירוע לאחת משתי אפשרויות: לאחד מהמועדים בהם לא חלים דיני אבלות בספירת העומר כפי שהזכרת בשאלתך או לסיום מסכת (שאני מניחה שקצת קשה להצליח לעשות בתקופה עמוסה רגשית ומעשית כמו לידה..) שיגדיר את הסעודה  כסעודה של מצווה גם בקטגוריות ההלכתיות המוכרות. לחילופין, תוכלו לחכות לימים שאחרי ל"ג בעומר, אז חוזרים ימי הספירה להיות ימים של שמחה והתכווננות לקראת חג מתן תורה ותוכלו לחגוג ולשמוח ללא הגבלות.
שתזכו תמיד להודות ולשמוח על שפע של ברכה
חנה
תלמוד בבלי מסכת יבמות דף סב עמוד ב
אמרו: שנים עשר אלף זוגים תלמידים היו לו לרבי עקיבא, מגבת עד אנטיפרס, וכולן מתו בפרק אחד מפני שלא נהגו כבוד זה לזה, והיה העולם שמם, עד שבא ר"ע אצל רבותינו שבדרום, ושנאה להם ר"מ ור' יהודה ור' יוסי ורבי שמעון ורבי אלעזר בן שמוע, והם הם העמידו תורה אותה שעה. תנא: כולם מתו מפסח ועד עצרת. אמר רב חמא בר אבא, ואיתימא ר' חייא בר אבין: כולם מתו מיתה רעה. מאי היא? א"ר נחמן: אסכרה.
שולחן ערוך אורח חיים הלכות פסח סימן תצג
נוהגים שלא לישא אשה בין פסח לעצרת עד ל"ג לעומר, מפני שבאותו זמן מתו תלמידי רבי עקיבא; אבל לארס ולקדש, שפיר דמי, ונשואין נמי, מי שקפץ וכנס אין עונשין אותו. הגה: מיהו מל"ג בעומר ואילך הכל שרי (אבודרהם ב"י ומנהגים).
נוהגים שלא להסתפר עד ל"ג לעומר, שאומרים שאז פסקו מלמות, ואין להסתפר עד יום ל"ד בבקר אלא א"כ חל יום ל"ג ערב שבת שאז מסתפרין בו מפני כבוד השבת. הגה: ובמדינות אלו אין נוהגין כדבריו, אלא מסתפרין ביום ל"ג  ומרבים בו קצת שמחה ואין אומרים בו תחנון (מהרי"ל ומנהגים). ואין להסתפר עד ל"ג בעצמו ולא מבערב (מהרי"ל). מיהו אם חל ביום ראשון, נוהגין להסתפר ביום ו' לכבוד שבת (מהרי"ל). ומי שהוא בעל ברית או מל בנו, מותר להסתפר בספירה לכבוד המילה. (הגהות מנהגים).
מגן אברהם סימן תצגס"ק א
ונ"ל דמותר לעשות באותו פעם סעודת אירוסין (עסי' תקנ"א ס"ב) אבל לעשות ריקודין ומחולות של רשות נהגו לאסור ונ"ל שאף מי שעשה שדוכים אסור לעשות ריקודין ומחולות:
ש"ך יורה דעה סימן רמו
שמסיים מסכתא כו'. וכתוב בסוף תשובת מהר"מ מינץ דכשבאין לסוף מסכתא ישייר מעט בסוף עד שעת הכושר יומא דראוי לתקן בו סעודה כו' ולכך נהגו כל הבעלי בתים לילך על הישיבה בתחלת הזמן ולכך מנהג להודיעם כשבא הרב לסיים המסכתא כדי שיבואו הב"ב גם כן לסיומא ואז יהיו שמה תחלה וסוף ויחזרו אחר מנין לומר קדיש דרבנן ועשרה בני רב פפא והיא סעודת מצוה דאפילו אבל תוך י"ב חודש על אביו ואמו יכול לסעוד שם וכו' ועיין שם גם מהרש"ל כתב בפ' מרובה סי' ל"ז דסיום מסכתא סעודת מצוה היא ואסיק דמכל מקום אין לברך שהשמחה במעונו ובסוף הפרק כתב דאפי' מי שלא סיים מסכתא מצוה רבה שישמח עם המסיים ואפילו יחיד שסיים מחויבים אחרים לסיים עמו כו' עיין שם ובתשובות מהרי"ל סימן קע"ב דביום שמת בו אביו או אמו דנהגו עלמא להתענות אסור לאכול בסיום מסכתא דהוי כמו דברים המותרים ואחרים נהגו בו איסור (כדלעיל סימן רי"ד ועיין שם):
הרב עובדיה יוסף, שו"ת יחוה דעת חלק ו סימן לד### שאלה  
 אני בצבא כבר כמה חודשים. לפני הצבא מאד הקפדתי לזמן כשאני אוכלת עם שתי חברות. גם בצבא יש לי חברות דתיות שנמצאות איתי אבל כל פעם שאנחנו אוכלות יחד (בבסיס או לפעמים כשיוצאים) יש מבוכה באוויר ואפילו אני לא מעיזה לומר חברותי נברך.. זה מאד מתסכל אותי ואני לא יודעת מה נכון לעשות וגם מה זה אומר עלי שאני מרגישה כל כך אחרת ממה שהייתי לפני התגייסתי. 
אשמח לשמוע מה את חושבת. מה אני צריכה לעשות? תודה רבה רבה. ### תשובה  
 אפתח בהערכה על כך שגם אחרי כמה חודשים של חיים בתוך מערכת אינטנסיבית ומאתגרת כמו השירות הצבאי, את מלאה ברצון לחיות על פי עולם הערכים והמחויבות שלך כבחורה דתיה. אני בטוחה שאם תתמידי להקשיב לקול הזה, במבט לאחור תוכלי לראות איך תקופת השירות הצבאי היתה עבורך לא רק תקופה חשובה של תרומה למדינה אלא גם תקופה חשובה של בירור זהות ובניית עמוד שדרה פנימי.
ממה שאני שומעת השאלה שלך מורכבת למעשה משתי שאלות נפרדות: האחת, האם שלוש נשים שאוכלות יחד חייבות לזמן והשנייה, מה עלינו לעשות כאשר אנחנו נמצאות במציאות בה קיום מצווה גורם לנו מבוכה חברתית.
נתחיל בשאלה הראשונה. המשנה במסכת ברכות קובעת ש "שלושה שאכלו כאחת חייבים לזמן", כלומר: שלושה אנשים האוכלים יחד חייבים לזמן ולברך את הקב"ה ביחד. בהמשך קובעת המשנה ש"נשים, עבדים וקטנים אין מזמנים עליהן", כלומר שעבד, אשה או קטן לא יכולים להצטרף לזימון. הגמרא מסבירה את הסיפא של המשנה כקביעה שלא ניתן לצרף נשים, עבדים או קטנים למניין שלושה הקובעים ברכת זימון לעצמם, משום שזו מציאות של פריצות (ישנה מחלוקת ראשונים איך להבין בדיוק את הצירוף הבעייתי: גברים לעבדים וגברים לנשים, או עבדים ונשים יחד). ביחס למציאות של שלוש נשים האוכלות יחד ציטטה הסוגיה ברייתא האומרת: "נשים מזמנות לעצמן" כל מקרה בפשט הסוגיה במסכת ברכות ברור שנשים יכולות לזמן כאשר הן לבדן. הסוגיה הפותחת את מסכת ערכין אומרת בצורה מפורשת מסקנה חריפה אף יותר: שלוש נשים האוכלות יחד חייבות בזימון. הלימוד במסכת ערכין נעשה דרך ברייתא המנוסחת בלשון: "הכל חייבים בזימון" ודרשה של הסוגיה שהמילה "הכל" נכתבה על מנת ללמוד שגם נשים חייבות בזימון (והסיבה בגללה לא ניתן לצרף נשים לגברים מוסברת בראשונים על הגמרא בערכין כבעיה בנוסח השונה שיש לברכת המזון של איש ושל אשה. מציאות שאנחנו לא מכירים כיום..).
העולה מפשט הסוגיות הוא שנשים חייבות לזמן כאשר הן אוכלות יחד והבעיה מתעוררת רק כאשר הן אוכלות עם גברים  – כאשר ביחס למציאות זו שוללת הסוגיה את המחשבה שאפשר יהיה לצרף נשים וגברים למניין שלושה. הרא"ש ורבינו יונה אכן הבינו הלכה למעשה את מסקנת הסוגיות באופן הזה, אך בעלי התוספות שקראו גם הם כך את הגמרא מעלים תהייה מדוע נשים לא נוהגות כן? בעקבות תהייה זו, מציעים בעלי התוספות לקרוא את הסוגיה באופן אחר ולהניח שנשים לא חייבות לזמן אלא הן יכולות לזמן אם רוצות. הטור מביא את הפסיקה של אביו הרא"ש אך השלחן ערוך מכריע כשיטת בעלי התוספות שנשים יכולות לזמן אם רוצות אך לא חייבות לעשות כן.
למעשה: קשה לדבר על חיוב גמור של שלוש נשים לזמן כאשר הן אוכלות יחד. ובכל זאת נראה שיש משמעות לזימון של שלושה נשים: כך בשפה ההלכתית בפסיקה של הרא"ש וכך גם בשפה שמעבר להלכה הפסוקה, במהות שהזימון מכניס בתוכו: מעמד שמזכיר לנו לברך ברכת המזון ועושה זאת ברוב עם.
השאלה השנייה שאת שואלת היא כבר מורכבת יותר למענה. הקושי שלנו להיראות שונה מהעולם שאנחנו חיות בתוכו, הוא טבעי. רוב בני אדם אוהבים להרגיש שייכות למרחב בו הם חיים. הסימון של הקושי הזה כטבעי, עדיין לא מכריע את שאלת ההתייחסות שלנו אליו: לפעמים טבע מספר לנו משהו בריא שאנחנו צריכות להקשיב לו ולהתעקש לשמור עליו ולפעמים הטבע מספר לנו שזו נקודת המוצא שלנו אל החיים, אך כבני אדם יש לנו היכולת ולפעמים החובה – לעבוד עם נקודת המוצא ולהצליח לבחור אחרת.
יש מצוות שנעשות במרחב האינטימי שלנו מול הקב"ה ושם הקושי שאת מתארת כמעט לא קיים (ב"ה קיימים שם קשיים אחרים..), אך יש לא מעט מצוות המתרחשות מעצם הגדרתן במרחב הפרהסיא. במובן זה קיום של מצוות בתוך חברה חילונית מעמת אותנו בלי סוף עם הקושי שאת מעלה: הלכות צניעות המבקשות ממנו להתלבש באופן אחר, הלכות כשרות המבקשות ממנו לאכול במקומות אחרים, הלכות שבת המבקשות ממנו לנהוג באופן אחר שביעית מהחיים שלנו ועוד…
במצוות בהן החיוב הוא ברור וחד משמעי – ההזמנה של העולם ההלכתי אלינו היא להתגבר על הקושי, ולקיים את המצווה. כדאי לזכור שיש גם ברכה בהתגברות הזו: המזכירה לנו את המקום ממנו אנחנו שואבים את מעיין החיים שלנו. בשאלה שלך ביחס לזימון נשים, שכפי שהוצג בחלק הראשון של התשובה קשהלהגדיר כאן חיוב גמור – נראה לי שנכון להתנהל באופן רך יותר ולראות בכל פעם מחדש מה המחירים ומה הרווחים שיש מהמאמץ שאת מפעילה לעשות משהו שמציב אותך כשונה מהסביבה בה את חיה. עצה שאני יכולה לתת לך היא לנסות לדבר על הנושא עם החברות שיכולות להיות שותפות לך לזימון, שיחה כזו יכולה מאד להקל על הקושי של התנעת הזימון בכל פעם מחדש.
בשולי הדברים אני מוסיפה, שלפעמים הרבה מהמחשבות שלנו על האופן בו אנחנו נתפסים בעיני הזולת – הם דמיונות ופחדים שנמצאים בעיקר אצלנו בראש ובלב.. בפועל יש סיכוי טוב שאם תעשי לך הרגל קבוע לזמן – תגלי שהסביבה הרבה יותר סובלנית, מקבלת ואפילו מעריכה את ההתעקשות שלך לחיות על פי מערכת הערכים והאמונות שלך.
בתפילה לשירות טוב ומשמעותי ולהמשך התעקשות שלך על הזהות הפנימית שלך בתוכו
חנה
הרבנית חנה גודינגר (דרייפוס) היא ראש הישיבה בראש צורים
מקורות להרחבה:
משנה, מסכת ברכות, פרק ז, משניות א-ב
שלשה שאכלו כאחת חייבין לזמן… נשים ועבדים וקטנים אין מזמנין עליהם.
תלמוד בבלי מסכת ברכות דף מה:
תא שמע: "נשים מזמנות לעצמן, ועבדים מזמנים לעצמן, נשים ועבדים וקטנים אם רצו לזמן – אין מזמנין" והא מאה נשי כתרי גברי דמיין – וקתני: "נשים מזמנות לעצמן ועבדים מזמנין לעצמן"?  שאני התם, דאיכא דעות.  אי הכי אימא סיפא: "נשים ועבדים אם רצו לזמן אין מזמנין" – אמאי לא? והא איכא דעות!  שאני התם – משום פריצותא.
3.תלמוד בבלי, מסכת ערכין דף ג.
הכל חייבין בזימון לאתויי מאי לאתויי נשים ועבדים דתניא נשים מזמנות לעצמן ועבדים מזמנין לעצמן
רש"י מסכת ערכין דף ג. ד"ה "מזמנות לעצמן"
שלש נשים וכן שלשה עבדים אבל אין שתי נשים או שני עבדים מצטרפין עם (שני) אנשים לפי שיש באנשים מה שאין בנשים ובעבדים שאין הנשים אומרות ברית ואין העבדים אומרים על נחלתנו:
תוס', מסכת ערכין דף ג ע"א ד"ה "מזמנות"
מזמנות לעצמן – שלש נשים וכן שלשה עבדים אבל שתי נשים אין מצטרפין (לשני) [עם] אנשים לפי שיש באנשים שאין בנשים ובעבדים שאין הנשים אומרות ברית ועבדים אין אומרים על ארץ שהנחלת לאבותינו וצ"ל דרשות הוא לנשים לזמן אבל חיובאליכא ותדע מדקאמייתי מיניה סייעתא למ"ד בפ' שלשה שאכלו (ברכות מה:) דנשים אם רצו לזמן מזמנין משום דמאה נשים כתרי גברי ואם היו חייבות א"כ קשיא ליה דהא רצו לזמן קאמר ועל זה סמכו נשים שלנו שאינן מזמנות:
 
רא"ש, מסכת ברכות, פרק שביעי, הלכה ד
ונ"ל ההיא דערכין על כורחך לחיובא הוא דמרבי להו מדקתני: "הכל חייבין" ועוד דומיאשכהנים, לווים וישראלים. ועוד כיוון דנשים חייבות בברכת המזון או מדאורייתא או מדרבנן למה לא יתחייבו בזימון כמו אנשים? ומה שהביא ראיה מסיפא דברייתא "רצו לזמן אין מזמנין" משמע דרישאנמי רשות קאמר לאו ראיה היא דלעולם רישא חובה קתני וסיפא אשמיענןדאפילו אם רצו מוחין בידם משום פריצותא והא דמדמי להו לתרי בתר דמסיק דעות שאני ויצא מכלל שני אנשים, חזרו נמי לעניין חובה כשלושה
רבינו יונה, מסכת ברכות, דף לג. בדפי הרי"ף
ונראה למורי הרב שחייבות הן לזמן משום דבמסקנה מתרצים בגמרא "שאני התם דאיכא דעות" ונראה לומר שאע"פ שהן נשים כיוון שהן שלוש דין הוא שיזמנו דהא איכא ג' דעות, אבל בשני בני אדם דליכא ג' דעות לא. וכיוון דבמסקנא תלינן הדבר בדעות  מסתמא משמע שהן חייבות לזמן כשהם שלוש
תוספות מסכת ברכות דף מה: ד"ה "שאני התם שאיכא דעות"
מכאן משמע דנשים יכולות לזמן לעצמן וכן עשו בנות רבינו אברהם חמיו של רבינו יהודה ע"פ אביהן ומיהו לא נהגו העולם כן. וקשה אמאי לא נהגו? מדקתני "מזמנות" משמע דקאמר חייבות לזמן? וי"ל ד"נשים מזמנות לעצמן" היינו אם רצו לזמן מזמנות. וכן משמע קצת הלשון מדקתני בסמוך "נשים ועבדים אם רצו לזמן אין מזמנין" ועוד דמדמה ליה הגמרא לשנים משמע דחובהליכא והא דקאמר בריש ערכין (דף ג. ) "הכלמחוייבין בזימון – לאתויי נשים" לענין רשות קאמר ולא לענין חובה.
טור, אורח חיים, סימן קצ"ט סעיף ו
נשים ועבדים וקטנים אין מזמנין עליהן ת"ר נשים מזמנות לעצמן ועבדים מזמנין לעצמם נשים ועבדים וקטנים אם רצו לזמן אין מזמנין משמע דנשים מזמנות לעצמן וחייבות לעשות כן ובאשכנז לא נהגו כן ויש מפרשים כדי לקיים המנהג הא דקאמר נשים מזמנות לעצמן פי' אם רצו אבל חובה ליכא וכן פירש"י וא"א הרא"ש ז"ל פי' דעלכרחך חייבות קאמרדתניאבערכין (ג.) הכל חייבין בזימון וקאמרהכללאתויי מאי לאתויי נשים והיינו על כרחךלחיובאמדקאמרהכל חייבין:
שולחן ערוך, אורח חיים, סימן קצ"ט### שאלה  
 יש בקרים שאני קמה ב5.00, מתפללת שחרית ב5.30 ואז מתעמלת, מתארגנת ויוצאת לעבודה. האם אני צריכה להתפלל אחרי שאני עושה ספורט, כדי שיהיה אור בחוץ או האם עדיף להתפלל דבר ראשון שאני קמה, לפני שאני מתחילה בעיסוקי. בכלל אשמח לשמוע על חשיבות זמן התפילות אצל נשים, האם יותר גמיש מאשר אצל גברים.. ### תשובה  
 אפתח בהתפעלות מהאופן העירני והחי בו את פותחת את הבוקר ומהיכולת שלך לשלב בין האופן בו מעירים ושומרים על הגוף שלנו לאופן בו מעירים ושומרים על הצדדים הרוחניים שלנו.
באופן עקרוני הגדירה ההלכה שהדבר הראשון אותו צריך האדם לעשות בבוקר הוא להתפלל. ההיגיון מאחורי הלכה קשור ככל הנראה לשני יסודות: האחד האמירה העקרונית שאנחנו צריכות להקדים את הפנייה לקב"ה לצרכים האישיים שלנו כבני אדם והשני החשש שמא אם נתחיל להתעסק בעניין מסוים, נימשך אחרי ההתעסקות ונפספס את זמן התפילה. האיסור להתעסק בצרכי עצמנו קודם התפילה מתחיל רק משעה שהגיע זמן התפילה ואנחנו נמצאות בדילמה מה לעשות קודם. עוד דבר שכדאי לדעת שההלכה התירה לאדם לעשות לפני התפילה מה שנכנס תחת הכותרת של "צרכי מצווה" כיוון שאין בעשייתם הקדמת הצרכים האנושיים שלנו לעמידה לפני ה'.
זמן תפילה מתחיל עקרונית מהזמן המוגדר בהלכה: "נץ החמה", כלומר מרגע שהשמש עולה ונראית באופן וודאי בשמיים. הגדת הזמן מבחינת השעון שלנו משתנה בין החורף בו זו שעה מאוחרת בבוקר (השבוע לדוגמא זמן זה הינו אחרי 6:30 בבוקר..) לבין הקיץ ששעה זו יכולה להיות מוקדמת מאד.. יש כמה אתרי אינטרנט הכותבים באופן מסודר את זמני היום ההלכתיים ביחס לכל יום ויום ואת יכולה בקלות למצוא אותם כדי לדעת מתי חלה חובת תפילה וממילא כבר יש בעיה להתעסק בצרכים האנושיים שלנו לפני שהתפללנו (כאשר אני כותבת "חובת תפילה" אני מתכוונת לזמן הראשון בו ניתן לומר את תפילת שמונה עשרה שהיא עיקר התפילה).
אמנם בזמנים דחוקים בהם חייבים לצאת לדרך לפני שהגיע זמן נץ החמה, מתירה ההלכה להתפלל בזמן מוקדם יותר שנקרא בהלכה "עלות השחר" והוא הזמן בו מתחיל להאיר היום (לגבי חישוב זמן זה יש מחלוקת בין הפוסקים האם זמן זה מוקדם בשעתיים או רק ב72 דקות לזמן נץ החמה, ולכן את תמצאי בלוחות באתרי האינטרנט שני זמנים של עלות השחר בכל יום).
ממה שנראה מניסוח השאלה שלך את צריכה לצאת לעבודה לפני שמגיע זמן הנץ חמה בחורף ולכן את יכולה להתפלל גם מוקדם יותר: בזמן עלות השחר. (במידה ואני טועה בהבנה ויש לך אפשרות לדחות את התפילה לזמן מאוחר יותר – יש לזה עדיפות הלכתית). לשאלתך בעניין הקדמת תפילה להתעמלות, נראה לי שלפחות בתקופת החורף, שבו שעות הפעילות שלך הן לפני שהגיע זמן תפילה – אין בעיה להקדים את ההתעמלות לתפילה ואולי אפילו עדיף לעשות כך, כדי לאחר את הזמן בו את מתפללת מה שיותר. בתקופת הקיץ בה שעת הקימה שלך כבר תהיה בתוך זמן חיוב תפילה, עדיף להתפלל לפני עשיית התעמלות וכך לפתוח את הבוקר בפנייה אל הקב"ה ורק אח"כ לדאוג לבריאות הגוף (וכדאי לדעת שיש שרצו לראות בעשיית ספורט מעין "קיום מצווה" ולכן להתיר את עשייתה גם לפני התפילה – במידה ואת מעדיפה להתעמל ורק אח"כ להתפלל, יש לך על מי לסמוך. במקרה כזה, את צריכה לומר את ברכות השחר ואת הפסוק הראשון של קריאת שמע בכל מקרה לפני התחלת ההתעמלות)
מה שאת שואלת בעניין חיוב נשים בזמן תפילה: לפחות לגבי נשים אשכנזיות  – נשים חייבות בתפילה בזמנה, כמו גברים. אמנם זו מצוות עשה שהזמן גרמא ממנה נשים בדרך כלל פטורות, אבל הגמרא במסכת ברכות אומרת שכיוון שעניין התפילה הוא בקשת רחמים מהקב"ה  – וגם נשים זקוקות לרחמי שמיים, אנחנו חייבות בה. ההלכה מכירה בכך שלפעמים החיים מאתגרים וישנם צרכים דחופים שלא ניתן לדחות – כאשר אנחנו נתקלות במציאות כזו, נצטרך לבדוק מה עלינו לעשות? ישנה גמישות המאריכה את היכולת להתפלל תפילת שחרית עד חצות היום ולא רק עד ארבע שעות זמניות שהוא סוף זמן תפילה לכתחילה (ושוב, תוכלי למצוא בלוחות הזמנים את הזמנים המדויקים לשתי קטגוריות אלו ביחס לכל יום ויום) ולעיתים ניכנס להגדרת "אנוס" או "העוסק במצווה" שההלכה פוטרת אותם מקיום מצווה שצריך לעשות כעת. הגמישות הזו קיימת וכדאי להכיר אותה, אך היא נכונה לגברים ונשים כאחד..
בתפילה לשנים בריאות, ערניות ושמחות
חנה### שאלה  
 ברצוני לשאול מה רמת החיוב של תפילת "קבלת שבת "במניין לגבר? האם רמת החיוב כמו שחרית ומנחה? כמו כן מה רמת החיוב של הקריאה בתורה בשבת לגבר? ומה רמת החיוב לאשה?(הכוונה במניין). תודה.
 . ### תשובה  
 אפתח בפסק השולחן ערוך שבחר לנסח בצורה ייחודית את ההלכה העוסקת בחיוב להתפלל במניין: "ישתדל אדם להתפלל בבית הכנסת עם הציבור". לשון הדברים מלמדת שיש משמעות וחשיבות בתפילה במניין, אך לא חיוב גמור (וכך הבינו רבים מהפוסקים את הלשון המיוחדת הזו. אמנם הרב משה פיינשטיין ביקש להסביר שגם לדעתו של השולחן ערוך יש חיוב גמור בתפילה במניין, וראי בהרחבות הפניות לתשובות בהם עסק בעניין זה). ניסוח זה מעלה שקצת קשה לדבר בשפה של חיובים על תפילה במניין.
ובכל זאת, גם אם לא חיוב, בוודאי שיש משמעות לתפילה במניין ונראה שהיא קשורה לשלושה יסודות:
הגמרא מזכירה בכמה מקומות שתפילת רבים היא תפילה המתקבלת יותר שכן השכינה שורה בקרב עשרה יהודים שמתפללים והקב"ה לא מואס תפילת רבים.
ישנם חלקים בתפילה שלא ניתן לומר ללא נוכחות של עשרה גברים: קדיש, קדושה, ברכת כהנים "ברכו" ועוד.
יצירת מסגרת השומרת ומסייעת לאדם להקפיד על קיום מצוות תפילה, ולעיתים אף מסייעת לו בכוונה.
לאחר קביעת היסודות הללו, אתייחס לשאלות הספציפיות שאת מזכירה.
קבלת שבת בשונה מתפילת שחרית ומנחה איננה מכילה חלקים שלא ניתן לומר כאשר מתפללים ביחידות. כמו כן התוכן שלה בשונה מתפילת שמונה עשרה, איננו בקשת רחמים מהקב"ה שבה יש משמעות נוספת לתפילה בציבור. הבדל זה מקבל ניסוח נוסף במשנה ברורה הקובע שעיקר החיוב להתפלל במניין הוא להתפלל את תפילת שמונה עשרה עם הציבור. בקביעה זו מבקש המשנה ברורה לצאת כנגד אלו הסוברים שדי להיות בבית הכנסת בזמן אמירת החלקים שאי אפשר לומר כאשר מתפללים ביחידות. בכל מקרה עולה מדבריו במפורש שיש הבדל בין תפילה המכילה בתוכה את תפילת עמידה לבין תפילה כמו קבלת שבת שאיננה כוללת את תפילת עמידה (בהנחה שאת לא שואלת גם על תפילת ערבית הצמודה לקבלת שבת).
קריאה בתורה הפוסקים התלבטו האם תקנת קריאת התורה היא חובה המוטלת על הציבור או שהיא חובה שמוטל על כל יחיד ויחיד אלא שהיא מתקיימת במסגרת הציבור. לשאלה זו יש מספר השלכות כמו השאלה האם כל יחיד צריך להקשיב לכל מילה בזמן קריאת התורה, עד כמה צריך להתאמץ להיות במקום בו יש ספר תורה וגם עד כמה צריך להשתדל להגיע לתפילה בבית הכנסת שם מתרחשת קריאת התורה. נראה לי שגם אם אין הכרעה חד משמעית בשאלה זו, בוודאי שיש משמעות וחשיבות לשמוע קריאת התורה בכל שבוע. במכילתא מוזכר שתקנת קריאת התורה נתקנה כדי שלא יעברו שלושה ימים ללא מפגש עם תורת ה' שנותנים לאדם אנרגיה רוחנית להתמודד עם אתגרי החיים. במובן זה, כמו גם בחיבור לציבור ולקצב קריאת הפרשיות בכל שבוע – יש משמעות בהימצאות בבית הכנסת בזמן קריאת התורה – גם אם אין בה חיוב גמור.
המגן אברהם כותב כדבר פשוט שנשים גם הן חייבות בקריאת התורה כיוון שמקורה הוא במצוות הקהל בה גם נשים מחויבות. לאור קביעה זו תמה המגן אברהם למה נשים בתקופתו נוהגות לצאת אל מוץ לבית הכנסת בזמן הקריאה. לעומתו  כתב ערוך השלחן שנשים לא חייבות בקריאת התורה כיוון שהיא חלק ממצוות תלמוד תורה ממנה נשים פטורות והיא גם מצוות עשה שהזמן גרמא שככלל נשים פטורות ממנה.
תפילה במניין לאשה. נשים לא נספרות למניין, וממילא קצת קשה לומר שהן יהיו חייבות להתפלל במניין. המשנה הלכות דן בתשובה ארוכה למה לא נהגו הנשים לבא לבית הכנסת והוא מעלה שם שתפילת אשה יראת שמיים נשמעת תמיד ולכן אין לה צורך להתפלל בציבור כיוון שהקב"ה לא מואס תפילתה לעולם. אני מודה שיש בי חוסר נחת למקרא הדברים הללו, ובכ"ז אם נושא זה מעניין אותך כדאי להכיר את התשובה הזו ואת העולה ממנה. להלכה אני חושבת שלמעט ההגעה לקריאה בתורה קשה לדבר על חיוב בתפילה של נשים במניין. העולם הדתי שלנו לא מורכב רק משפה של חובות, ועל כן נראה לי שנשים המרגישות שתפילתן טובה יותר בתוך מקום וזמן המוגדרים ומיועדים לכך והרוצות גם לשמוע ברכת כהנים, חזרת הש"ץ ושאר חלקים בתפילה שלא ניתן לומר בתפילת יחיד – ראוי הוא שבמידת האפשר, יקפידו על הגעה לתפילה במניין ויזכו להדר במצוות תפילה שעליה אמרו חז"ל: "איזוהי עבודה שבלב? זוהי תפילה" .
אך טוב
חנה
הרבנית חנה גודינגר (דרייפוס) היא ראש הישיבה בראש צורים
מקורות להרחבה:
 
שולחן ערוך אורח חיים הלכות תפלה סימן צ סעיף ט
ישתדל אדם להתפלל בבית הכנסת עם הציבור, ואם הוא אנוס שאינו יכול לבוא לבית הכנסת, יכוין להתפלל בשעה שהציבור מתפללים
תשובות הרב פיינשטיין בהתייחסות לעניין
אגרות משה אורח חיים ח"ב סימן כ"ז
אגרות משה אורח חיים ח"ג סימן ז'
גמרא מסכת ברכות דף כא ע"ב
מנין שאין היחיד אומר קדושה, שנאמר: 'נקדשתי בתוך בני ישראל' – כל דבר שבקדושה לא יהא פחות מעשרה… אתיא 'תוך' – 'תוך'. כתיב הכא: 'ונקדשתי בתוך בני ישראל', וכתיב התם: 'הבדלו מתוך העדה הזאת' – מה להלן עשרה, אף כאן עשרה
גמרא מסכת בברכות דף ח ע"ב
מנין שאין הקב"ה מואס בתפילתן של רבים, שנאמר: 'הן אל כביר לא ימאס', וכתיב: 'פדה בשלום נפשי מקרב לי'
משנה ברורה סימן צ ס"קכח
עם הצבור – מפני שאין הקדוש ברוך הוא מואס בתפלת הצבור ואפילו[יט] היה בהם חוטאים לא ימנע מלהתפלל עמהם. אם יש לו שתי בתי כנסיות ואחד יש בו ברוב עם מצוה להתפלל בו יותר. כתבו האחרונים דאם יש בבהכ"נ של רוב עם רוב בלבול ואין אדם שומע לא תפלה ולא קה"ת מוטב להתפלל בביתו בעשרה. ובהכ"נ ביחיד ובביתו בעשרה תפלת צבור עדיף ואפילו יכול לשמוע קדיש וברכו אפ"ה תפלת צבור עדיף [פמ"ג]. ועיקר תפלה בצבור הוא תפלת י"ח דהיינו שיתפללו עשרה אנשים שהם גדולים ביחד ולא כמו שחושבין ההמון שעיקר להתפלל בעשרה הוא רק לשמוע קדיש וקדושה וברכו ולכן אינם מקפידין רק שיהיו י' בבהכ"נ וזהו טעות ולכן חוב על האדם למהר לבוא לבהכ"נ כדי שיגיע להתפלל י"ח בצבור [ח"א]. מי שהולך בשבת ויו"ט בהשכמה להתפלל במנין עשרה כי רוב צבור מאחרים תפלתם ובאותו מנין מתפללים גם תפלת מוסף תיכף אחר תפלת שחרית ויש זמן אח"כ לילך לבהכ"נ יותר טוב לילך להתפלל מוסף עם הצבור בבהכ"נ דברוב עם הדרת מלך כ"כ בתשובת יד אליהו סימן מ"ב ודוקא אם מקום מיוחד לתפלתו הוא בבהכ"נ אבל אם אין מקומו מיוחד להתפלל בבהכ"נ[כ] טוב יותר שיתפלל כל התפלה במקום אחד. כתב בתשובת רדב"ז תפוס שהשר נתן לו רשות יום אחד להתפלל עם הצבור במנין איזה יום שירצה יתפלל אותו יום תיכף ולא יחמיץ המצוה להמתין על יום כיפור או פורים ועיין בח"א כלל ס"ח ובנשמת אדם שהאריך בכמה פרטים שיש בענין זה:
מגן אברהם סימן רפבס"ק ו
משמע מכאן דאשה חייבת לשמוע קריאת התורה ואף על פי שנתקנה משום ת"ת ונשים אינן חייבות בת"ת מ"מ מצוה לשמוע כמו מצות הקהל שהנשים והטף חייבים בה עסי' קמ"ו, ומיהו י"ל דאף על פי שאינן חייבות עולות למנין וכ"כ התוספות סוף ר"ה אבל במ"ספי"ח כתוב הנשים חייבות לשמוע קריאת ספר כאנשים ומצוה לתרגם להם שיבינו עכ"ל וכאן נהגו הנשים לצאת חוצה:
ערוך השולחן אורח חיים סימן רפב
ודע דנמצא במס' סופרים [פי"חה"ד] שנשים חייבות לשמוע קריאת ספר כאנשים וכו' ומן הדין הוא לתרגם לעם לנשים ותינוקות כל סדר ונביא של שבת לאחר קריאת התורה עכ"ל ונ"ל דלאו חיוב גמור קאמר אלא דומיאדתינוקות שהרי פטורה מתלמוד תורה ועוד דאין לך זמן גרמא יותר מזו ומה שאשה עולה למניין ז' כבר כתבו התוס' בר"ה [ל"ג. סד"ה הא] דזהו כמו שמברכות על כל מצות עשה שהזמן גרמא או דמיירי בזמן המשנה שלא כל העולים היו מברכים ועוד דברכות אלו אינם משום תלמוד תורה ע"ש ואין לדמות למצות הקהל שצותה התורה הקהל את העם האנשים והנשים והטף שזו היא מצוה מיוחדת פעם לשבע שנים שהיה המלך בעצמו קורא ספר משנה תורה שהם דברי כבושין אבל שנאמר שמחוייבות בכל שבת בקריאת התורה וודאי הוא מילתא דתמיה ומעשים בכל יום יוכיחו וע"פ רוב א"א להן לשמוע אלא המסכת סופרים אומר על דרך המוסר בזמן שהיו מתרגמין שנכון לתרגם לפניהם ולפני התינוקות להשריש בלבן יראת ד' ואהבתו ית' [עמג"אסק"ו שמסתפק בזה ולענ"ד ברור כמ"ש דומיאדתינוקות וכ"כ הפרישה ע"ש]:
שו"ת משנה הלכות חלק טו סימן כו
בענין תפלה במנין של נשים
א' לסדר וחמשים עלו בני ישראל התשמ"ובנ"ייצו"א מע"כ ידידי ורב חביבי הרה"ג כו' כש"ת הרב יששכר דב פרימערשליט"א
אחדשכ"ת, יקרת מכתבו עם המשלחת אתמול קבלתי ואכתוב למע"כ איזה הערות על מכתבו באור המזרח אשר הרחיב מאד בדברים נכונים בענין תפלה בציבור לאשה. באות א) כ' דנשים אף על פי שחייבות בתפילה ביחיד פטורות מתפילה בציבור וציין לשו"תשבו"יא"חח"ג סי' נ"ד תשובה מאהבה סי' רכ"ט ח"ב וכן משמע מאגרת הגר"א ז"ל שלא תלכנה בנותיו לביהכ"נ ותורת חסד סי' ד' אות ו' ועוד כמה אחרונים, ומזה יצאו דמה"ט אין האשה מצטרפת לעשרה כיון שאינה בחיוב כגון קדיש וקדושה וברכו וברכת כהנים וציין לזה לשו"ת אורח לצדיק סי' ג' (להרא"חרודריגיס) ולבוש סי' נ"ה ס"ד ומרגה"י סנהדרין ע"ד ב' סכ"ז ובהגהות אות (מג) תמה כיון שהטעם לחיוב תפלה בציבור כתב הרמב"ם שאין תפלתו של יחיד נשמעת תמיד אלא בציבור למה לא תהיינה חייבות בתפלה בציבור שתהא תפלתן נשמעת. ויותר מזה תמה שהרי בזמן חז"ל רוב נשים לא היו בקיאות בתפלה ואי אפשר להוציא מי שאינו בקי אלא בעשרה, וא"כ יותר יש טעם לחייבן להתפלל עם הציבור, והביא מידידי במועדים וזמנים ח"א סי' ט' שעורר בזה, ומעכ"ת תירץ דחז"ל לא רצו לחייבה בתפלה בציבור מפני שלא תצטרך להניח צרכי ביתה והו"ל כאונס בדבר זה דומה לטעמים שפטרוהו במ"ע שהזמן גרמא.
ולפענ"ד הגם שדבר נכונה אבל צריך קצת תיקון, דאי כמצות שהז"ג א"כ אדרבה הרי התורה פטרתן ממ"עשהז"ג וא"כ הכ"נ בתפלה היה לן לפוטרן ולא לחייבן במה שלא יוכלו לקיים, והרי עיקר הפטור היתהבמ"עשהז"ג מפני שאין יכולין לקיים היאך כאן עשו היפוך לחייבה ולפוטרה מתפלה בציבור, ועיין תוס' ברכות דף כ' ע"ב ד"ה בתפלה פשיטא ודו"ק.
ומה שנלפענ"ד בתרי אנפי, חדאדהנה הטעם דתפלה בציבור לעולם נשמעת ולא ביחיד משום דכל בי עשרה שכינתא שרי' והן אל כביר לא ימאס, דבשלמא יחיד בעי למשרתי אל שיביאו תפלתו לפני כסא כבודו והם מלאכים פועלי תפלות מה שא"כ בתפלת צבור שהוא במקום שכינה, ולכן אמרו דתפלתו של חולה קרובה להתקבל יותר משאר תפילות משום שאמרו שכינה למעלה מראשותיו של חולה (שבת י"ב ע"ב) והנה אמרו ז"ל סוטה י"ז איש ואשה זכו שכינה שרוי' ביניהם לא זכו אש אוכלתן, אמר רבא ודאשהעדיפאמדאיש מ"ט האי מצרף והאי לא מצרף ופרש"י שכינה ביניהם שהרי חלק את שמו ושכנו ביניהן יו"ד באיש וה"י באשה לא זכו אש אוכלתן שהקב"ה מסלק שמו מביניהן ונמצאו אש ואש וכו' ע"ש ובגמ' דף ג' ע"ב סוטה הנ"ל א"רחסדאזנותא בביתא כי קריא לשומשמאוא"רחסדא תוקפא בביתא כי קריא לשומשמיאידיואידיבאיתתא אבל בגברא לית לן בה, ואמר רב חסדא בתחילה קודם שחטאו ישראל היתה שכינה שורה עם כל אחד ואחד שנאמר כי ה' אלקיךמתהללך בקרב מחניך כיון שחטאו נסתלקה שכינה מהם שנאמר ולא יראה בך ערות דבר ושב מאחריךופרש"יאידיואידיבאיתתאכשהאשה מזנה או כעסנית לפי שהאשה מתעסקת בזנוניה ואינה עושה מלאכתה וכו' עם כל אחד ואחד בביתו נסתלקה מהם מלבא לביתם דאינו יכול לראות בעבירות שבביתו ע"כ.
ומבואר מיהו דאםהאשה נוהגת בצדקתה שכינה שרויה בביתה, וא"כ ממילא תפלתה נשמעת ביחיד כמו בציבור, וכיון דדאיתתא קשה מדבעל לא תקנו להם תפילה בציבור כלל כדי שינהגו בקדושה ובטהרה בביתם ותהי' שכינה שרויה בתוך ביתם ויתפללו לה' ותשמע תפלתם דבמקום שכינה לא צריך ציבור ולעולם תפלתם נשמעת, ואולי בזה נרמז מה שאמרו בגמ' (ברכות ה' ע"ב) תניא אבא בנימין אומר על שני דברים הייתי מצטער כל ימי על תפלתי שתהא לפני מטתי וכו' ומסיק סמוך למטתי, ועיין רש"י ותוס' שם ועל שני הפירושים יש לעיין למה אמר לפני מטתיהיל"ל מיד כשאקום, וכ"ש לפ"משרגילין החסידים הראשונים לעמוד מחצות לילה וא"כ אין התפילה סמוך למיטתו כלל ואטו אבא בנימין לעולם לא קם קודם, ולפמ"ש אתי שפיר דרמז בזה שיתפלל ממש סמוך למיטתו כלומר בביתו שיש שם השראת שכינה, ורמז למטתו כמ"ש יעקב שמא ח"ו פסול יש במטתידזה גורם לשכינה שתסתלק ח"ו ומטה כשרה גורם לשכינה שרוי' ביניהם.
ובמה שכתבנו מבואר נמי מה שאמרו ברכות ח' אמר אביי מריש הוהגריסנא בגו ביתא ומצלינא בבי כנישתא כיון דשמענא להא דר' חייא בר אמי משמיה דעולא מיום שחרב ביהמ"ק אין לו להקב"ה אלא ד"א של הלכה בלבד לא הוי מצלינא אלא היכאדגריסנא, ר"א ורב אסי אף על גב דהוו להו תריסר בי כנישתא בטבריא לא מצלו אלא ביני עמודי היכי דהוה גרסי ע"כ. ולכאורה צ"ע דהרי בביהכ"נ נמי שכינה מצוי' אבל כיון דאמר אוהב ה' שערי ציון וכו' והתם מצוי' שכינה יותר מתפלל בה, ועיין אבות פ"ג מ"ג שנים שיושבים ויש ביניהם דברי תורה שכינה שרוי' ביניהם וכיון ששכינה שרוי' שם מתפלל שם ותפלתו מתקבלת, ומה"ט כתב הרא"ש ז"ל הובא ברמ"אא"ח סי' צ' אמה דקיי"לדבה"מ קבוע י"א אפילו בלא י' עדיף להתפלל בבה"מ הקבוע לו לתורה מלילך לביה"מ, וכתב הרא"ש בתשובה דאפ"ה לא ירגיל עצמו לעשות כן שלא ילמדו ע"ה ממנו ויבטלו מביהכ"נ (תשו' הרא"ש כלל ד' והטור) ולכאורה כיון דבעי עשרה ואין התפלה נשמעת למה לא ילך לביהכ"נ שיש שם עשרה אבל כיון דעיקר הוא השראת השכינה ובמקום שקובע לתורה יש שם השראת השכינה כל שעה שפיר דמיי להתפלל אפילו ביחיד כל שתורתו אומנתו רק מפני ע"ה שלא יתרגלו. ועיין מ"ב.
אלא דלפ"זהדרינן לדידן דבנשיםנמי כיון דעיקר תפלה בצבור נתקנה רק בשביל השראת השכינה א"כ במקום שאיש ואשה נוהגין בדרך התורה וזכו שכינה שרוי' בבית, וא"כ שפיר תפלתה נשמעת ולא צריכה לתקן תפלה בצבור כלל וכלל, ואתי שפיר דלא תקנו לאשה תפלה בצבור.
ובמה שכתבנו אתי שפיר נמי דלא תקנו תפלה בצבור מיד אלא לאחר זמן וכנראה מדברי הרמב"ם דהיתה תקנה מאוחרת ומאנשי כנה"ג ועד התם היה כל אחד מתפלל בצחות לשונו דכנראה לא תקנו תפלה בציבור רק בשביל ע"ה וסוחרים שאין תורתם אומנתם ולא יושבים לא בביהכ"נ ולא בית שיש שם השראת השכינה אלא עוברי דרך להביא טרף ביתם וכזבולין לחוף ימים ישכון וצריך לתפלה ולהם דוקא התקינו תפלה בצבור דלת"חהיכאדגריסנא עדיף טפי ואפילו נימאדלת"חנמי אבל רק משום קדושת והשראת השכינה, ועכ"פ א"ש דלא תקנו תפלה בציבור לאשה ותפלתן נשמעת מאד בביתם שהוא בקדושה ויש שם השראת השכינה.
ובזה נראה לפענ"דלישבנמי קושיא אחרת והוא גדולה דבתמים דעים להראב"ד ז"ל סי' קפ"ד הביא דברי ר' יהודה בר יקר מה שאמרו ז"ל שאין מלאכי השרת מכירין בלשון ארמי הביא כמה פירושים וכתב ועוד יש לפרש שאין מלאכי השרת מכירים שום לשון בעולם כי אם לשון הקודש שזהו לשון המלאכים, והכי פי' אמר רב אל ישאל אדם צרכיו בלשון ארמי ר"ל אפילו בלשון ארמי ואפי' הוא קרוב ללה"ק, ולכך כל תפלה קבועה השוה ליחיד ולציבור הותקנה בלה"ק כדי שיהא היחיד נשמע כשיתפלל, ולפי הפי' הזה אין הנשים נשמעות כשהן מתפללות בלשון לעז בלא צבור שאין המלאכים מביאין לפני הקדוש ברוך הוא שום לשון בעולם כי אם לשון הקודש שהם מבינים אבל בצבור ששם השכינה שורה יכולות הנשים להתפלל בכל לשון כדמשני בגמ' סוטה לא קשיא כאן ביחיד כאן בציבור, והיינו דאמרינן בגמ' בפ"קדשבת שני חולה דשכינה עמו פי' ומתפללין עליו אפילו בלשון ארמי והוא הדין בלשון אחר וכו' ע"ש, וכבר הארכתי בדברי הראב"ד אלו ובפירושו עיין משנ"הח"בסוע"אוח"ג סי' פ"ג, ולפירושו באמת צ"ע למה לא תקנו לאשה תפלה בצבור עכ"פ, ובאמת קושיא זו כוללת גם קושית האחרונים שהביא מעכ"ת וגדולה מזו.
אמנם לפמ"ש לא קשה מידי דבאמת טעם זה ליתא רק בנשים שמתפללות שלא בביתם ומתפללות בלשון לע"ז אין תפלתן נשמעת ואם הם במקום שיש צבור נשמעת אבל בבית בעליהן ששם שכינה שורה ליכאגריעותא ויכולות להתפלל בכל לשון וכנ"ל, ומיושב הכל וכיון דכל כבודה בת מלך פנימה לא תקנו לה בשביל שתצא פעם אחת וכמ"ש הרמב"ם דאשה לא תצא רק פעם בחודש וכיוצא בו ואם יוצאת יותר מפעמים בחודש נקראת יצאנית ולכמותה לא תקנו תפלה בצבור והבן.
ומובן נמי מה שלא תקנו קודם תפלה בצבור שהרי אמרו בגמ' סוטה הנ"ל בתחלה קודם שחטאו ישראל היתה שורה שכינה עם כל אחד ואחד וכו' כיון שחטאו נסתלקה שכינה וכו', וא"כ מתחלה לא תקנו תפלה בצבור בכלל לא שהרי היתה שכינה שורה על כל אחד אבל לאחר שחטאו תקנו תפלה בצבור, ומיהו לא תקנו רק לאנשים מדקאמראידיואידיבאיתתא, לכן עליה להזהר יותר הגם כי ח"ו גם לאיש גדול עונו מנשא אבל עכ"פ תקנו לו תפלה בצבור שהרי עכ"פ אינו בביתו אבל לאשה לא תקנו ולא תזנה ותשמע תפלתה.
אלא דכיון דהבאנו דברי הראב"ד ז"ל מעתה נראה להוסיף דכיון דנשים לא תקנו להם תפלה בצבור א"כ אם עושין לעצמן מנין ומתפללים לא זה שאין מקבלין אותם כתפלת צבור אלא כתפלת יחיד נמי לא מקבלין אם מתפללין בכל לשון (שע"פ רוב הני מנינים רוצין להתפלל) אלא אפילו בלה"ק לא הוי אלא כתפלת יחיד שאין תפלתן נשמעת בכל עת וכמ"ש, נמצא אדרבה קהלותם מחוץ לבית להתפלל, זו גריעותא להם שנעשה תפלת יחיד וליכא שם שכינה, ובשלמאכשמתפללין בבית הכנסת ויש שם צבור מתפללין אז גם תפלתם נשמעת דשכינה שרוי' בבית הכנסת ואז גם תפלתם נכללת בין שאומרין בלה"ק או בשאר לעז, אבל אם הם מקהילים צבור לעצמן ליכא כאן השראת השכינה ותפלתם לא נשמעת וזה לבד האיסור שאסור להם לומר דבר שבקדושה וכיוצא בו שכתבתי בספרי ח"ד סי' ע"ח.
ודע דזה לא דמי כלל לענין של קריאת המגילה וקרה"ת שדברו בו אם הם עכ"פ מצטרפיןדהתם ענין לצאת חוב שלהם אבל תפלה הוא ענין של השראת השכינה ולא לצאת חיוב התפלה אלא ענין של הרצאה שתהא התפלה נשמעת ולזה בעי דוקא השראת השכינה דלצאת ידי חובת התפלה ושיהא התפלה נשמעת הם שני דברים, דודאי יוצא ידי תפלה אפילו מתפלל ביחיד ואפילו אינה נשמעת מ"מ שתהא נשמעת צריך השראת השכינה, והבן כי קצרתי.
והנה כבר כתבתי בספרי משנה הלכות ח"ד סי' ע"ח ועוד בכמה מקומות דנשים כשעושים מנין לעצמן בעשרה נשים כתרי דמי ואין השכינה שורה שם כדרך בי עשרה שכינתא שרי' דכל כבודה בת מלך פנימה ולא לקבץ ביחד, וא"כ הם עושים היפוך רצון הבורא, ועיין רמב"ם פי"ג מה"א הי"א וז"ל אבל גנאי הוא לאשה שתהי' יוצאה תמיד פעם בחוץ פעם ברחובות ויש לבעל למנוע אשתו מזה ולא יניחנה לצאת אלא כמו פעם אחת בחודש או פעמים בחודש לפי הצורך שאין יופי לאשה אלא לישבבזוית ביתה שכך כתוב כל כבודה בת מלך פנימה ועיין ה"ה במדרש שהאיש דרכו לכבש את האשה שלא תהא יצאנית ע"כ, והיאך תבא השכינה גם כי לאו מדרך כבוד הוא, וקצת יש לדייק מלשון הגמ' ברכות ו' ע"ב אמר ר' יוחנן בשעה שהקב"ה בא בבית הכנסת ולא מצא בה עשרה יד הוא כועס שנאמר מדוע באתי ואין איש קראתי ואין עונה, ולכאורה היל"ל מדוע באתי ואין עשרה מאי ואין איש או היל"ל מדוע באתי ואין אדם דבאדם נכלל אשה, אבל איש מורה על האיש ובתורה איש ואשה אשר יעשו מכל חטאת האדם השוה הכתוב אשה לאיש בכמה מקומות בש"ס, אבל אי נימאדאשה לא מהני אתי שפיר, וגם שיש לדחוק קצת שלהם אין חיוב ממילא אינו כועס, ועיין לעיל מיניה כל הרגיל לבא בכל יום, ומשמע לכאורה דעל הרגיל הוא קאי דגם באיש ליכא חיוב לבא אלא הרגיל. ויש לישב בזה הרבה מ"מ דמות ראי' יש כאן דעשרה הם איש ולא אשה ומדוע באתי על איש נאמר ולא בא לנשים כלל אפילו היו עשרה בבהכנ"ס.
ובזוה"ק פ' תרומה ציין עליהן הגרע"א שם זכאה עמא קדישא דמאריהון בעי עלון וקרא לון לקרבא לון לגביה וכל מאן דאקדיםבקדמיתא אתחבר בשכינתאבחבורא דא תא חזי ההוא קדמאהדאשתכח בבי כנישתא (ואוריך בבי כנישתא) זכאהחולקיהדאיהו קיימא בדרגאדצדיק בהדי שכינתא ודא הוא רזאומשחרי ימצאני דא סליק בסליקו עלאה, ואי תימא הא תנינן בשעתאדקב"ה אתא לבי כנישתא ולא אשכח תמן עשרה מיד כועס ואת אמרת האי חד דאקדים וכו' ואי חד לא אקדים מה כתיב מדוע באתי ואין איש ואין עשרה לא כתיב אלא ואין איש לאיתחבראבהדאי וכו' ע"ש ולא עוד אלא דאישתמודע בהדיה ושאיל עלוי אי יומא חד לא אתי וכמה דאוקימנאדכתיב מי בכם ירא ה' שומע בקול עבדו וכו' ע"ש.
ומבואר מזוה"ק דכבר הקשה קושיתינו דלמה כתיב מדוע באתי ואין איש והזוה"ק תירץ לפי שיטתו דקאי אין איש שבא אחד ראשון, אבל לפי הש"ס שלנו לכאורה נראה דקאי על האחרון שחסר מעשה, ועיין שו"ת רשב"א ז"ל סי' נ' ושאר פוסקים, א"כ למה אמר איש אלא ע"כ דס"ל דאיש דוקא ולא אשה וכמ"ש בס"ד.
ומיהו המעיין בזוה"ק נמי יראה דהכל קאי על זכר ולא על נקבה, ועיין ב"ב ע"ד ע"ב התם נמי ליסרסיה לזכר וליצננה לנקבה ור"י כיון דכתיב וכו' בהדי נקבה לאו אורח ארעא, וא"כ הכ"נ לפי' הזוהר איש לאיתחברא בהדאי לאו אורח ארעא, וק"ל. וכ"ש לפי מה שרצה מעכ"ת לומר דבזמן הש"ס בימי חז"ל רוב הנשים לא היו בקיאות לקרוא ולהתפלל וא"א להוציא מי שאינו בקי אלא בעשרה (הגם שלא ידעתי מנ"ל הא ואולי כוונתו על נשי ע"ה ת"ח לא תנשא לע"ה) עכ"פ לפמ"ש אתי שפיר הכל בס"ד.
ובמ"ש יתיישב נמי דברי רבינו המג"א סי' ק"ו ס"ב אמ"ש המחבר דנשים אף על פי שפטורים מק"ש חייבים בתפלה, ותמה המג"א בסק"ב שם למה נהגו רוב נשים שאין מתפללות בתמידות שהרי להרמב"ם חייבות בתפלה מדאורייתא, ותי' משם דאומרים מיד בבוקר סמך לנטילה איזה בקשה ומדאורייתא סגי בזה, ואפשר שגם חכמים לא חייבים יותר, ולכאורה אכתי תקשה שהרי טעם התפילה אמרו ז"ל גברא בעי חיי ונשי לא בעי חיי, וכיון דהאיפורטא לא הוי לכ"ע אלא תפלת יחיד ואכתי לא הוי וחי בהם דעכ"פ תיבעיא צבור, ולהנ"ל אתי שפיר כיון שבבוקר מיד מתפללת בביתה אתי שפיר הכל, והבן כי קצרתי מאד.
ולא אמנע מלהביא מה שכבר כתבתי ליישב קושית המג"א באופן אחר וקנה מקומו במשנה הלכות ח"ה סי' כ"ג, דהנה לפי תקנת עזרא מי שלא טבל לקריו בין אנשים ובין נשים אסורין להתפלל, ונחלקו הראשונים ז"ל אי בטלוהו לטבילת עזרא לתפלה נמי או רק לתורה משום ביטול תורה ולא לתפלה, והרי"ף והרא"ש והר"ן והובא בר"י ובאחרות חיים להרא"ש אות ע"א שלא יתפלל בלי טהרה כי תפלתך לא תהא נשמעת, וז"ל הרא"ש ברכות כ"ב איכא למ"ד בטלוה לטבילותא בין לד"ת ובין לתפלה ואיכא מ"ד ה"מ לתורה אבל לתפילה בעי טבילה ולא טבילה דוקא אלא רחיצא בט"ק, וכתב רב האי גאון ז"ל כיון דבגמ' ליכא האי מילתא נקוט מנהגא דכל ישראל בידך שכל בעלי קריין אף על פי שאין להם מים אין מתפללין עד שירחצו ע"ש, והארכתי קצת בזה בספרי דרך ישרה על ארחות חיים להרא"ש סי' ע"א.
ולפ"ז י"ל דאפילו החולקים דלתפילה נמי בטלוה לטבילותא דבע"ק מ"מ דוקא בזכרים כיון דהי' טעם לבטל משום ביטול תורה נתבטלה לגמרי אבל בנשים דפטורות מלימוד התורה נשארה התקנה דלא יתפללו עד שיטבלו, ולפי שרוב נשים בילדותן עכ"פ הם לאחר תשמיש ובעלי קריין ואסורין לתפילה, ולכן לא נהגו כלל להתפלל רק לומר איזה בקשות וכדעת המג"א, ומיושבת קושית המג"א שכנראה כן היו נוהגין גם הנשים החשובות והצדקניות דמרוב היה מדבר, והגם שמדברי הרמב"ם בפיה"מ שם ובה"ו שם נראה לכאורה דגם לנשים בטלו ומ"מ משאר פוסקים לא משמע הכי, ועיין לח"מ אמ"ש הרמב"ם מנהג פשוט בארץ שנער וספרד וכו' אבל חולה וכו' אינו מנהג כתב הלח"מ מש"כ דאין בהן מנהג ר"ל שלא נהגו כך אבל אי נהגו לא הוי מנהג בטל דמן הדין לרבנן דקיי"ל כותיהו מעיקרא הוי צריך, וכיון דאחמיר אחר התקנה לא הוה מנהג בטל עכ"ל ע"ש.
וא"כ ממילא י"ל דנידון דידן כיון שכבר נהגו הנשים שלא להתפלל וקבלו עליהם כעיקר תקנה לא הוי בטל ופטורין מן התפילה רק נשים זקנות אינן בכלל וכבר פרשו או בתולות וכיוצא בזה והבן, ואולי מה"ט ג"כ אמרו דערב ר"ה ועיו"כ טבלו הנשים כיון דאז הלכו כולן לביהכ"נ ולהתפלל כדי לצאת מספק זה שלא טבלו לטבילת עזרא, ולכן צריכין לטבול, והבן כי קצרתי מאד.
ולפ"ז עלה לן טעם חדש שאין לתקן תפילות אלו כלל וכלל לא וכ"ש שלא תהי' אשה ש"צ וכיוצא בזה, ואין להאריך דבר יותר.
אלו דברי ידידות אשר ראיתי כעת להעיר בזה, והיות כי נתארכו הדברים ואין הז"ג אפילו לעבור עליהם מ"מ לפום ריהטא הם נראים דברים פשוטים וברורים ובפרט לחדש דבר חדש ח"ו שלא שערום אבותינו לא בזמן הבית ולא בזמן חז"ל ולא מהבאים אחריהם כלל וכלל לא, ולכן ודאי דיש בזה איסור גמור ומצוה לבטל מקהיל קהילות אלו, ובאמת הנשים הצדקניות אשר בזכותן נגאלו אבותינו ממצרים ובזכותן נעשה נס פורים ובזכותן נעשה נס חנוכה לא הם ולא זרעם הבאים אחריהם לא בקשו אחר החדשות אלו, וגם כהיום הנשים שאננות צדקניות שמחות לעשות רצון קונם ובמצות שעליהם הטיל הקדוש ברוך הוא ושמחים בשמחה לברך שעשני כרצונו, ויתן ה' שבזכותן נזכה להגאל מגלות המר הזה בביאת משיח צדקינו בן דוד ויגאלנו רוח אפינו משיח ה' וילמד תועים בינה, המצטער בצערן של ישראל ומצפה לראות בנחמתן בב"א.### שאלה  
 אני קצת נבוכה לשאול אבל הבנתי פתאום שאני לא יודעת מה ההלכה בנושא מסוים שאני נתקלת בו הרבה… אני בחופשת לידה ונמצאת בבית עם תינוק בן חודשיים וילד בן שנתיים. קורה לפעמים שבמהלך התפילה שלי מישהו מהם עושה את צרכיו בחיתול. האם אני יכולה להמשיך להתפלל במצב כזה? תודה רבה. ### תשובה  
 לפני שאענה על השאלה עצמה, אני רוצה להביע את ההתפעלות שלי מכך שאת מצליחה למצוא זמן לתפילה גם כשאת נמצאת עם שני קטנטנים בבית..  אני בטוחה שגם הקטנים שלך יקבלו לא מעט מלראות את אמא שלהם מתעקשת בתוך היום יום למצוא רגע של שקט לקיים את מצוות תפילה ולעמוד בדיבור לפני הקב"ה.
ולשאלתך, אני מבינה את המבוכה, אך שמחה שבחרת לשאול. דעי שרבי יוסף קארו בשלחן ערוך בחר להקדיש מעל עשרה סימנים לשאלות הלכתיות הקרובות לזו שאת שואלת.. אריכות גדולה זו יכולה ללמד אותנו שההלכה עוסקת ומכירה במגבלות שלנו כבני אדם, אך לצד זה היא גם מנחה אותנו להתכונן ולהתחבר לצדדים העליונים שלנו בזמנים בהם אנחנו עומדים לפני ה' בתפילה.
אסור להתפלל או לומר דברים של קדושה במקום שבו יש ריח רע. איסור זה נלמד מפסוק בספר דברים המחייב אדם לכסות את צואתו ונותן לכך טעם בנוכחות הקב"ה במחנה ישראל: "וְשַׁבְתָּ֖ וְכִסִּ֥יתָ אֶת־צֵאָתֶֽךָ: כִּי֩ ה' אלוקיךָ מִתְהַלֵּ֣ךְ בְּקֶ֣רֶב מַחֲנֶ֗ךָ" (דברים, כג). עקרונית, אם אדם נמצא במקום בו מצוי מקור ריח רע (צואה, נבלה, ביוב בעייתי, אוכל מקולקל שמסריח מאד וכדומה) והוא רוצה להתפלל, לברך או לומר דברי קדושה, הוא צריך להתרחק ממקור הריח הרע. ההלכה מגדירה שהמרחק מלפנים צריך להיות  כך שלא יוכל לראות את מקור הריח והמרחק מאחור צריך להיות ארבע אמות (שני מטר) מהנקודה בה כבר לא מריחים את הריח הרע..
ממה שאני מכירה מהילדים שלי, צואה של הבן הגדול שלך, בוודאי עונה להגדרה של מקור ריח רע. לכן אם הבן הגדול שלך עשה צואה בזמן שאת מתפללת, לא תוכלי להמשיך ולהתפלל בסמוך אליו.
אז מה עושים? אם את כבר לקראת סיום התפילה ואת יכולה לעבור לחדר אחר או לבקש ממישהו לטפל בילד במרחק ממך ולסיים את התפילה, זו האפשרות הטובה ביותר. אם נותר לך עוד זמן עד שתסיימי את התפילה או שאין לך אפשרות ללכת לחדר אחר או לבקש ממישהו שיקח אחריות על הילד– תצטרכי להפסיק את התפילה ולהחליף לו את החיתול. שימי לב שאת זורקת את החיתול המלוכלך במקום רחוק, מהיכן שאת מתכוונת להמשיך בתפילה. לפני שתחזרי להתפלל עלייך ליטול ידיים כהכנה מחודשת לקראת התפילה ולהמשיך במקום בו הפסקת. במידה והפסקת באמצע תפילת שמונה עשרה, זכרי להקפיד לא לדבר בזמן ההחלפה. כמו כן כדאי שתזדרזי בהחלפת החיתול, כיוון שאם משך ההפסקה היתה כזו שהיית יכולה להערכתך לסיים לומר בה את כל תפילת העמידה – תצטרכי לחזור ולומר את תפילת אותה מהתחלה.
אם החיתול גדוש בשתן ולא בצואה, גם אם החיתול מריח לא טוב, בדרך כלל זה לא עד כדי שיהא אסור להתפלל בסמוך אליו, ולכן אם זה המצב – את יכולה להמשיך ולהתפלל בנחת ולחכות עם החלפת החיתול עד לסיום התפילה (אלא אם יש סיבה טובה אחרת להזדרז בהחלפה, לדוגמא: רגישות בישבן וכדומה.. ואז עלייך לנהוג כפי שהסברתי במקרה בו את מחליפה חיתול עם צואה) .
לגבי התינוק החדש. במידה ואת מניקה הנקה מלאה, בדרך כלל ריח הצואה של התינוקות איננו ריח רע ולכן את לא חייבת להפסיק את התפילה ולהחליף את החיתול. המשנה ברורה מביא בשם המגן אברהם ש"טוב וישר להרחיק מצואת קטן אפילו בן שמונה ימים", כלומר טוב להחמיר ולא להתפלל גם בסמוך לצואה של תינוק יונק, אך מעיקר הדין את יכולה להמשיך את התפילה בנחת. בתינוק המתקרב לגיל שנה, גם אם הוא עדיין יונק באופן מלא  הכריעו הפוסקים שיש להתרחק מהצואה שלו כמו מצואה של ילד גדול יותר וכפי שהסברתי בראשית התשובה.
את עשיית הצרכים של הילדים שלנו קשה לנו לתזמן, אבל כדאי לבדוק לפני שאת מתחילה את התפילה האם יש למישהו מהם חיתול מלא, ובכך להכין את המרחב לעמידה שלך לפני הקב"ה.
תפילות טובות
חנה
הרבנית חנה גודינגר (דרייפוס) היא ראש הישיבה בראש צורים
מקורות להרחבה:
שולחן ערוך אורח חיים הלכות קריאת שמע סימן עט
היתה צואת אדם מאחריו, צריך להרחיק ד' אמות ממקום שכלה הריח. אפילו אם יש לו חולי שאינו מריח, צריך להרחיק ד' אמות ממקום שיכלה הריח למי שמריח. ומלפניו, צריך להרחיק מלא עיניו, אפילו בלילה, או שהוא סומא (תשובת הרשב"א סי' קס"ח וב"י בשם הר"י) שאינו רואה אותה, צריך להרחיק עד מקום שאינו יכול לראות ביום. ואם הוא מצדו, דינו כמלאחריו
משנה ברורה סימן עט ס"ק ב
דכתיב והיה מחניך קדוש וקבלו חז"ל שמחנה של אדם הוא ד"א ואם יגיע ריח רע מהצואה בתוך ד' אמותיו הרי אין כל מקום חנייתו בקדושה:
שולחן ערוך אורח חיים הלכות קריאת שמע סימן פא
קטן שהגיע לכלל שאחר כיוצא בו יכול לאכול כזית דגן בכדי שיוכל גדול לאכול אכילת פרס, מרחיקין מצואתו או ממימי רגליו.
פסקי תשובות אורח חיים סימן פא
שם: מרחיקין מצואתו או ממימי רגליו. ואפילו הצואה מוסתרת ומכוסה בתוך החיתול החד פעמי צריך5 לחשוש שכל החיתול נאסר באמירת דברי קדושה נגדו מדין 'גרף של רעי', ויש לכסות באיזה בגד מעל החיתול או להצניע החיתול בתוך שקית או מיכל האשפה.
וכל זמן שהתינוק לבוש בחיתול שמטונף בצואה אסור לומר נגדו ועמו ברכות ודברים שבקדושה, ואין לענות אמן אחר ברכותיו, אבל כשהתינוק נקי ואין ריח רע נודף ממנו, נהגינן6 להתיר ולא חיישינן שמא נתלכלך בצואה.
וכל זה כשמלוכלך בצואה, אבל אם רק רטוב משתן אין7 דינו כעביט של מי רגליים ואין איסור מלומר כנגדו דברי קדושה ולומר עמו ברכות ושאר דברי קדושה.
 
משנה ברורה סימן פא ס"ק ג
וכ"ז מצד הדין אבל טוב וישר הוא להרחיק מצואת קטן אפילו בן ח' ימים. כתב המ"א בשם הרש"ל דאין נכון לקרות ק"ש נגד תינוקות דסתמן מטפחין באשפה מקום צואה ובגדיהן ומנעליהן מטונפין:
שולחן ערוך אורח חיים הלכות קריאת שמע סימן סה סעיף א
קראה סירוגין, דהיינו שהתחיל לקרות והפסיק בין בשתיקה בין בדיבור וחזר וגמרה, אפילו שהה כדי לגמור את כולה, יצא אפילו היה ההפסק מחמת אונס.### שאלה  
 בעזרת ה'
השאלה: שלומות,
רצינו לבקש עצה לגבי שאלה שהתעוררה אצלנו–
חיברנו תפילה אישית לפני לימוד בחברותא ורצינו לדעת האם מותר לנו להגיד את שם ה' בתפילה (יהי רצון מלפניך ה'…).
תודה מראש ויישר כוח?. ### תשובה  
 אפתח בהערכה ובהתפעלות על הרעיון לכתוב תפילה אישית לפני לימוד תורה. היכולת לתת מילים אישיות לדיבור עם הקב"ה כמו גם הרצון להתפלל על לימוד התורה הן שתי דרכים נפלאות להנכיח את הקב"ה בתוך המעשים שלנו ולא להסתפק בהנחה שאם אנחנו לומדות תורה אז ברור שתודעת אלוקים מצויה בתוכנו.
בנוסף, בדרך כלל התשובות הניתנות באינטרנט הן תשובות קצרות המתייחסות בעיקר להביט המעשי של השאלה, כאשר בסוף אנחנו מוסיפות מקורות להרחבה והעמקה. מאחר שאתן מגיעות מעולם בית המדרש ועסוקות בלימוד תורה – בחרתי להעמיק קצת יותר ביסודות הדברים כבר בגוף התשובה עצמה. אני מציעה לכן למצוא זמן להיכנס לעובי הקורה של סוגיה זו ואם תרצו אשמח לעזור לכן בהפניות (אם אתן מעוניינות בכך – כתבו שוב לאתר)
ומכאן לסוגיה ההלכתית: ישנו איסור לומר את שם ה' לשווא. הרמב"ם סובר שמקורו של איסור זה נעוץ בפסוק "את ה' אלוקיך תירא", לעומתו מציע הרמב"ן למצוא את המקור לאיסור בדיבר השלישי בעשרת הדיברות : "לא תשא את שם ה' אלוקיך לשווא". גם הרמב"ן מסביר שטעמו של האיסור קשור לחיוב המוטל על האדם לתת כבוד ולירא מהקב"ה.
כמו שאתן יכולות לראות מהגדרת האיסור ברמב"ם (הלכות שבועות פרק י"ב הלכה י"א), הבעיה מתחילה רק כאשר אזכרת שם ה' נעשית "לבטלה". ממילא השאלה שצריך לברר היא מה נכנס תחת הקטגוריה של "שווא" ו"בטלה" שעליה יחול האיסור. שני מקורות עיקריים אני מכירה מדברי הפוסקים שיכולים לתת לנו תשתית לדון בשאלה שלכן:
השלחן ערוך דן בחלק או"ח סימן רט"ו באדם שבירך ברכת המזון בראש חודש ושכח להוסיף "יעלה ויבוא". פסיקתו של השולחן ערוך היא שכיוון שלא חלה חובת אכילת פת בראש חודש, אין צריך המברך לחזור על ברכתו. הרמ"א מציע שאם נזכרנו לאחר חתימת ברכת "הטוב והמיטיב" אמנם אין לחזור על הברכה כולה, אבל ניתן להוסיף את נוסח "יעלה ויבוא" באמירת "הרחמן" בדיוק כפי שהוא כותב בסימן הקודם (קפ"ז סעיף ד) במקרה בו שכחנו בחנוכה או פורים להוסיף את "על הניסים". לאחר שמביא הרמ"א את ההצעה הזו, הוא דוחה אותה ומחלק בין אמירת "על הניסים" שאין בה שם שמיים בנוסח הברכה לבין אמירת "יעלה ויבוא" המכילה בתוכה את שם ה'. מהערה זו של השלחן ערוך נשמע שיש בעיה בהוצאת שם שמיים במקרה בו אין בטחון שאנחנו מחויבים באזכרת שמו. על סעיף זה מובא במגן אברהם שהרבה מהתפילה שלנו מכילה בקשות ותחינות בהם אנחנו מבטאים את שם ה'. דוגמא זו מביאה את המגן אברהם לחלוק על פסק הרמ"א ולאפשר אמירת "יעלה ויבוא" בתוך נוסח ה"רחמנים" המצורפים לסוף ברכת המזון.
סימן ה' בשולחן ערוך עוסק בדיני כוונה בברכות. בהקשר זה שואל המשנה ברורה מה יעשה אדם שהתחיל לספר באריכות משהו טוב שאירע לו בחייו והוא אף מזכיר שם ה' תוך כדי הסיפור – מורה המשנה ברורה שעל אדם זה להקפיד לסיים את הסיפור בו התחיל. הסיבה להקפדה זו איננה סיפוק הסקרנות של השומעים (…) אלא הימנעות וזהירות מלהגיע לכדי מצב בו נזכיר את שמו של ה' אך ללא סיפור המסגרת המלא וממילא יצא שהזכרנו את שמו לשווא.
העולה משני הפסקים הללו הוא שיש צורך בזהירות בהוצאת שם ה' בפינו: לא רק שאין להזכירו לבטלה במובן החריף של המילה, אלא עלינו גם להיזהר ולדאוג שהמשמעות לשמה הזכרנו את שמו של הקב"ה תהיה בהירה לשומעים. כמו כן נראה שבכל אמירה שתקבל את הכותרת "ברכה" נדרשת מאיתנו גם זהירות גדולה כדי להימנע מאיסור מקביל של ברכה לבטלה.
ובכל זאת הפסקים הללו מתארים מציאות תקינה הלכתית: יש תחינות ובקשות אישיות שבהם נזכר שם ה' וכפי שעולה מהמשנה ברורה אין בעיה בדבר וגם אזכרת שם שמים תוך כדי סיפור חיים איננה בעייתית. נראה שהסיבה בגינה מצבים אלו לא מוגדרים כמציאות של אזכרת שם ה' לבטלה היא שההקשר והמוטיבציה של הדובר אותם היא לשם שמיים.
דוגמא קרובה לשאלתכן נידונה בפוסקים ביחס לשאלה האם ניתן בזמירות שבת להזכיר את שם ה' (ואני מציעה לכן לעיין בזמירון ולראות שיש לא מעט זמירות שבת שהחריזה מספרת שהמחבר התכוון שנשיר אותם עם אמירת שם ה')  – גם בהקשר זה הפסיקה המקובלת היא שניתן לשיר את שם ה' בתוך הזמירות שחלקן חוברו על ידי ענקי רוח של עם ישראל (כגון רבי יהודה הלוי, אבן עזרא ואחרים..) וגם בהם ההקשר של האדם השר אותם מעיד על הכוונה הנקייה שבלבו ובפיו.
לסיכומו של עניין: זהירות באזכור שם ה' היא מעלה טובה שראוי לנו להרגיל את עצמנו בה, אך נראה שכאשר ההקשר של הדיבור מעיד על כובד ראש ובקשה לחפש את נוכחות הקב"ה בחיינו – אין בכך איסור או בעיה.
בשולי הדברים אני מוסיפה שכאשר הגמרא בנדרים עוסקת בחומרת עוון הוצאת שם שמיים לבטלה היא מביאה שם מימרא שיש לנדות אדם העובר על איסור זה שכן "כל מקום שהזכרת השם מצויה שם עניות מצויה", כלומר אזכרת שם שמיים לשווא יוצרת מצב של עוני ומניעת שפע. על פי פירוש אחד מבעלי התוספות בנדרים המקור למימרא זו נמצא בפסוק מספר שמות: "בכל מקום אשר אזכיר את שמי אבא אליך וברכתיך". מציאת מקור לאיסור ולחומרתו בפסוק זה יכולה ללמד אותנו שכאשר אנחנו מזכירות שם שמיים בהקשר הראוי: בתפילה ובברכות, בסיפור שבחו של הקב"ה, בזמירות שבת או בתפילה אישית שכתבנו – לא רק שאין בכך איסור או בעיה אלא שיש בכך ברכה גדולה של הנכחת שם שמיים עלינו ומשיכת שפע של ברכה ממנו אלינו
בתפילה שהתפילה שלכן תשא פירות והלימוד שלכן יהיה משמעותי וטוב
חנה
 
מקורות להרחבה:
רמב"ם הלכות שבועות פרק יב הלכה יא
ולא שבועה לשוא בלבד היא שאסורה אלא אפילו להזכיר שם מן השמות המיוחדין לבטלה אסור ואף על פי שלא נשבע, שהרי הכתוב מצוה ואומר ליראה את השם הנכבד והנורא, ובכלל יראתו שלא יזכירו לבטלה ב, לפיכך אם טעה הלשון והוציא שם לבטלה ימהר מיד וישבח ויפאר ויהדר לו כדי שלא יזכר לבטלה, כיצד אמר ה' אומר ברוך הוא לעולם ועד או גדול הוא ומהולל מאד וכיוצא בזה כדי שלא יהא לבטלה.
רמב"ן שמות פרק כ פסוק ז
בו. ועל דרך הפשט יאסור עוד שלא ישא על שפתיו השם הנכבד על חנם, כלשון לא תשא שמע שוא (להלן כג א), ובל אשא את שמותם על שפתי (תהלים טז ד), כי הדבור יקרא כן בעבור שישא בו קול. וכן משא דבר ה' (זכריה ט א), וכן ישא ביום ההוא לאמר לא אהיה חובש (ישעיה ג ז), שישא קולו לאמר כן. ובאמת שגם זה אסור, ונקרא בלשון חכמים מוציא שם שמים לבטלה (תמורה ג ב). וכבר אמרו רבותינו (ספרא ויקרא ב, נדרים י ב) מנין שלא יאמר אדם לה' עולה, לה' חטאת, אלא יאמר עולה לה', חטאת לה', ת"ל קרבן לה' (ויקרא א ב), והלא דברים קל וחומר, ומה אם מי שהוא עתיד להקדיש אמרה תורה לא יחול שמי אלא על הקרבן, קל וחומר וכו':
וסדר זו המצוה אחר אזהרת ע"ז, כי כאשר ראוי ליראה את ה' הגדול והנורא שלא לתת כבודו לאחר, כן ראוי לתת כבוד לשמו, והנושא אותו לשוא מחללו, כענין שכתוב ולא תשבעו בשמי לשקר וחללת את שם אלהיך (ויקרא יטיב).
שולחן ערוך אורח חיים סימן קפח סעיף ז'
אם טעה ולא הזכיר בה של ר"ח, בין ביום בין בלילה, אומר: ברוך שנתן ראשי חדשים לעמו ישראל לזכרון, ואינו חותם בה, והוא שנזכר קודם שהתחיל הטוב והמטיב; אבל אם לא נזכר עד שהתחיל הטוב והמטיב, אינו חוזר מפני שאינו חייב לאכול פת כדי שיתחייב לברך בהמ"ז; וחוה"מ דינו כר"ח.
הגה: ואפשר דמ"מ יש לאמרו בתוך שאר הרחמן, כמו שנתבאר לעיל גבי על הנסים סי' קפ"ז; ואולי יש לחלק כי ביעלה ויבא יש בו הזכרת שמות ואין לאומרו לבטלה, כן נראה לי וכן נוהגין
מגן אברהם סימן קפח ס"ק יא
ואין לאמרו לבטלה. צ"ע דאומרים כל היום תחינו' שיש בהן הזכרת שמות ולמה יגרע זה דדוקא ברכה לבטלה אסור וצ"ע:
משנה ברורה סימן ה ס"ק ג
אם אחד מספר חסדי ה' שעשה לו ומתחלה מזכיר השם ורוצה לגמור דבריו מה שעשה לו ה' אסור להפסיקו בדברים שמא מתוך כך לא יגמור דבריו ונמצא שהזכיר ש"ש בחנם אבל אם רוצה לקלל שום אדם והתחיל בשם מצוה להפסיקו שלא יגמור דבריו ולא יחטא
החיד"א, שו"ת חיים שאל, ח"ב סימן ל"ב
ואחר זה ראיתי בספר כף ונקי כ"י להחכם השלם החסיד כמה"ר כליפה מלכה זלה"ה שהיה מחלקת בין חכמי מערב כשמשוררים אם לשורר ג"כ בתיבת ה' ות"ח זקן עשה שאלת חלום ע"ז והשיבו לו רננו צדיקים בה' עכ"ד
תלמוד בבלי, מסכת נדרים דף ז ע"ב
אמר רב חנין אמר רב השומע הזכרת השם [ביאור: מי שמוציא שם שמיים לבטלה]  מפי חבירו צריך לנדותו ואם לא נידהו הוא עצמו יהא בנידוי שכל מקום שהזכרת השם מצויה שם עניות מצויה ועניות כמיתה שנאמר כי מתו כל האנשים
תוספות על נדרים ד"ה "שכל מקום"### שאלה  
 שמעתי שאסור להתפלל עם תינוק על הידיים.. אני עם כמה ילדים קטנים וקשה לי להצליח למצוא זמן בו יש לי למי לתת את התינוק הקטן ולהצליח להתפלל בשקט בלעדיו. מה עלי לעשות?
For English translation of this responsum, see here
 . ### תשובה  
 היכולת להצליח להתפלל גם בתקופת החיים בה אנחנו מטופלות בילדים קטנים היא מאתגרת. מאתגרת מבחינה מעשית איך למצוא כמה דקות של שקט בתוך התארגנות הבוקר ומאתגרת מבחינה פנימית כשהמחשבות מתרוצצות בין אינספור המשימות שהחיים מטילים על שכמנו.
לפני שאתייחס לשאלת אחזקת ילד בזמן התפילה חשוב לזכור: נשים חייבות בתפילה. יש שביקשו להסביר דרך מנגנונים הלכתיים שונים למה בתקופה המאתגרת של גידול ילדים נשים פטורות מקיום מצווה זו, ובכל זאת כיוון שתפילה, כמו גם שאר המצוות, איננה רק אתגר אלא היא גם מתנה של רגעים נפלאים ביום שנותנים לנו שקט לעמוד לפני הקב"ה – לא תמיד אנחנו מעוניינות להשתמש בפטורים אלו. הבחירה הזו היא ראויה וטובה: היא מספרת על ההתעקשות של אמא לילדים קטנים להרים ראש משגרת היום המתישה והתובענית, היא מאפשרת קצת שקט וזמן להתבוננות שלנו פנימה והיא מזמינה להכניס את הקב"ה והתפילה לתוך טרדות ודאגות שבגידול ילדים.
אני מבקשת לחזק אותך בבחירה החשובה והלא מובנת מאליה הזו, לא לוותר ולחפש את הדרך המפותלת להצליח לעשות זאת למרות כל המשימות והרעשים (המתוקים..) שמסביבנו.
ולשאלתך: השולחן ערוך פסק בסימן צ"ו באורח חיים שכאשר מתפללים אין לאחוז בידיים תפילין, ספרים, קערה מלאה, סכין מעות וכיכר. לאחר הרשימה הזו מביא השולחן ערוך את טעמו של הדין (על פי דברי רש"י בברכות דף כג ע"ב): "מפני שליבו עליהם שלא יפלו", כלומר כאשר אנחנו מחזיקים משהו בעת התפילה, חלק מהקשב שלנו מופנה לדאגה שהחפץ שבידינו לא יפול. אחזקת תינוק לא מוזכרת ברשימה שציין השולחן ערוך ובכל זאת בסעיף קודם הביא המשנה ברורה בשם הברכי יוסף שמסיבה קרובה אסור להושיב תינוק לפנינו בשעת התפילה.
כלומר מתוך הדברים נשמע שבעייתי להתפלל עם תינוק על הידיים כיוון שתשומת הלב עשויה להיות מופנית אל התינוק ולשמירה לכך שלא יפול וכדומה…
בפסקי תשובות דן במקרה של חייל האוחז נשק ושואל האם הוא יכול להתפלל בזמן שהנשק בידיו. למסקנה מסיק הפסקי תשובות שבמקרה שאין לחייל מקום שמור להניח בו את הנשק, הרי שבמידה ויניחנו לצידו בשעת התפילה הוא יהיה טרוד כל העת שאף אחד לא לוקח את הנשק ממנו. מציאות זו מתאימה להלכה הקובעת שאין לאחוז בידיו חפצים בשעת התפילה אלא שהיא לא מתאימה לטעמה של ההלכה שמבקשת בהוראה זו לפנות את מחשבתו של האדם המתפלל לתפילה עצמה. נראה שפער זה הוא שהוביל את הפסקי תשובות להכריע שחייל שאין לו היכן להניח את נשקו באופן שיהיה בטוח ושמור  – יכול להתפלל גם תפילת שמונה עשרה כאשר הנשק בידיו.
אני חושבת שמהלך הלכתי זה ניתן להכיל גם על מקרה של אשה (או איש) המבקש/ת להתפלל עם תינוק בידו/ה. במקום בו יש אפשרות להניח את התינוק באופן שלא יטריד את המחשבה היכן הוא ומה הוא עושה כעת, נכון לנהוג כך, אך במקרה בו אין אפשרות כזו–עדיף שהתינוק יהיה בידיו של ההורה ודווקא כך הוא יוכל לפנות את המחשבה והריכוז כמידת האפשר לתפילה עצמה. בחירה זו טובה ונפלאה מהבחירה לא להתפלל, וראוי הוא לחזק אשה הבוחרת להתאמץ בתוך סדר היום (והלילה..) העמוס הקיים בתקופת גידול ילדים קטנים – למצוא זמן ומקום (גם אם לא שקט) לתפילה.
על גבי היתר זה, צריך ללמוד ולהכיר את המגבלות שמגדירה ההלכה ביחס ליכולת להתפלל ליד תינוק עם חיתול מלא, מציאות שאני מניחה שאת נתקלת בה מידי פעם… אני מזכירה כאן רק את עיקרי הדברים: לעניין  היכולת לומר דברי קדושה סמוך לצרכים של קטן – הכלל הקובע הוא הריח הרע שיוצא מהחיתול. הנגזרות מעקרון זה הם: 1. שתן של תינוק או ילד קטן בדר"כ לא מהווים בעיה ואפשר להתפלל על ידם  2. צואה של תינוק קטן שרק יונק היא בדרך כלל בלי ריח רע שאסור להתפלל על ידו. אם תינוק גדול יותר עשה את צרכיו בזמן שאת מתפללת  – עלייך להפסיק את התפילה, להחליף לו את החיתול, ליטול ידיים ולחזור להתפלל.
מעבר לדיון ההלכתי עצמו, כאמא לילדים קטנים בעצמי אני מציעה נקודת מבט נוספת על המציאות אותה את מתארת. הסימן בשלחן ערוך ממנו נלמדה הלכה זו ממשיך ודן בשאלת אחזקת לולב או סידור תפילה בשעת התפילה. שני חפצים אלו מותרים באחזקה שכן הם צורך התפילה עצמה. ומעיר על כך הבית יוסף (בעקבות פירושו של רש"י לסוגיה במסכת סוכה) "ומתוך שחביבה מצוה עליו אין משאה ושימורה כבד עליו ולא טריד", כלומר יש דברים, כמו לולב בסוכות, שאחזקתם איננה טרדה אלא הם שמחה וחביבות גדולה שמעשירה את חווית התפילה עצמה. לפעמים הילדים שלנו נחווים אצלנו כמעמסה וכאתגר בדרך לקיום מצוות, אך לפעמים התיאור הזה יכול להתאים גם לתמונה של אמא או אבא המתפללים כאשר תינוקם, פרי בטנם, אחוז בידם. ברגעים כאלו אין באחזקתם הפרעה לכוונת התפילה אלא דווקא העצמה וחיזוק של הקשר שלנו עם הקב"ה והבאת העולמות עליהם אנחנו מודים ומבקשים ממנו אל מעשה התפילה עצמו.
ברוח הדברים הללו דרש הבעל שם טוב באחת מתורותיו על פרשת נח את הפסוק "בא אל התיבה אתה ואשתך ובניך". הבעל שם טוב דרש את ה"תיבה" המוזכרת בפסוק במשמעות של מילה, כאשר המילה המשמעותית ביותר בחיים של אדם עובד ה' היא התפילה. מתוך דרשנות זו הסביר הבעל שם טוב את הפסוק שקורא לנח להיכנס אל התיבה עם אשתו ובניו כהנחיה המלמדת את האדם לבא אל התפילה עם מה שיש בחיים שלנו: האשה, הילדים, טרדות הפרנסה והחיים.. התיבה, כלומר התפילה, איננה אי שקט שאנחנו נכנסים אליו תוך כדי ניתוק מהעובר עלינו, אלא דווקא תיבה עם צהר, תפילה שפתוחה ומכניסה לתוכה את כל העובד והמטריד אותנו.
מתפללת שתצליחי ליהנות מהתקופה המתוקה של גידול ילדים קטנים ולהצליח גם לצמוח מהאתגרים שהיא מביאה אלינו.
חנה
מקורות להרחבה:
אבודרהם שער ג' ברכת המצוות: 
והטעם שנפטרו נשים ממצוות עשה שהזמן גרמן, לפי שהאשה משועבדת לבעלה לעשות צרכיו. ואם הייתה מחויבת במצוות עשה שהזמן גרמן, אפשר שבשעת עשיית המצווה יצווה אותה הבעל לעשות מצוותו. ואם תעשה מצות הבורא ותניח מצוותו אוי לה מבעלה, ואם תעשה מצוותו ותניח מצוות הבורא אוי לה מיוצרה. לפיכך פטרה הבורא ממצוותיו כדי להיות לה שלום עם בעלה. וגדולה מזו מצאנו, שהשם הגדול הנכתב בקדושה ובטהרה נמחה על המים כדי להטיל שלום בין איש לאשתו.
שולחן ערוך אורח חיים הלכות תפלה סימן צו סעיף א
כשהוא מתפלל, לא יאחוז בידו תפילין ולא ספר מכתבי הקודש ולא קערה מלאה ולא סכין ומעות וככר, מפני שלבו עליהם שלא יפלו ויטרד ותתבטל כוונתו. ולולב בזמנו, מותר לאחוז בידו, כיון שהאחיזה בידו היא מצוה אינו נטרד בשבילו.
משנה ברורה על שולחן ערוך אורח חיים הלכות תפלה סימן צו סעיף א
וכתב בברכ"י דה"ה דאסור להושיב תינוק לפניו בשעת תפלה
פסקי תשובות סימן צ"ו אות א
צריך אדם להסיר מעל כתפיו וצווארו כל תיק ושקית מצלמה וכדומה בשעה שעומד להתפלל שמונה עשרה. ואם חושש ומתיירא שמא יגנב או ינזק אם יסלקנו מעליו, מוטב שיחזיקנו בידו או על כתפיו וכוונתו תהיה מיושבת יותר מאשר שינחינו מעליו ויהיה טרוד כל התפילה עקב חשש גניבה. וכמו כן נשיאת נשק אין איסור אם תפקידו מחייב זאת עתה וחושש לנזק או גניבה או ינחינו לצדו
בית יוסף אורח חיים סימן צו### שאלה  
 הבת שלי, ילדה בת 6, עדיין בגן , חכמה מאוד ועם נפש מיוחדת (על הרצף האוטיסטי בתפקוד גבוה מאוד) מתלוננת שנמאס לה לשמור שבת , היא יודעת שההורים שלי והאחים שלי נוסעים בשבת, להורים שלי יש שכנים שילדיהם חברים שלה והיא שומעת שהם נוסעים לטייל ולבלות, והיא כועסת על כך. שבת אחת היא אפילו המציאה שיר (היא ילדה משוררת… ) על זה שנמאס לה לשמור שבת.. ### תשובה  
 אנחנו חיים ביישוב דתי אבל זו לא בועה והיא חשופה לכל מיני אורחות חיים שונים (ודווקא אני כן שמחה על כך )
איך אני אמורה לענות לה על דיבורים כמו "נמאס לי לשמור שבת, אני לא רוצה להיות דתיה" ציטוט שלה.
התשובה ניתנה על ידי הרבנית חנה גודינגר (דרייפוס) במסגרת מיזם "משיבת נפש – רבניות בית הלל". 
אכן מאתגר לגדל ילדה פיקחת, סקרנית ודעתנית כמו בתך.. 
שאלות והרגשות מסוג זה טבעי שהתעוררו במהלך תהליך ההתבגרות וגיבוש הזהות של מי שמתחנך בעולם הדתי וההתמודדות איתן מצריכה קשת של מחשבה, מענה ולימוד
אך בגיל צעיר כמו בתך, בדרך כלל שאלות לא נובעות מהשדה הפילוסופי העמוק אלא מתחושה קיומית פשוטה. ממילא נראה לי שניסיון לתת הסברים או תשובות איננו הנושא, אלא גם המענה צריך להגיע מהשדה הקיומי. 
נראה לי נכון שתשקיעו מחשבה כיצד להפוך את חווית השבת של בתכם המתוקה למשהו חי, שמח שמחכים לו כל השבוע. זה יכול להיות בשדר הפשוט שמספר כמה אתם אוהבים ושמחים בשבת, זה יכול להיות במנהג קבוע לספר בשלחן השבת סיפור מסקרן ומעניין, לחלק ממתק של שבת בזמן הדלקת נרות, לקנות בגדים שכיף ללבוש או כל רעיון אחר שמתאים לאופיה של בתך.  
ציינת בשאלתך שבתך נמצאת על הרצף האוטיסטי ועל כן, בהתייעצות עם אנשי מקצוע, אני גם מציינת שלעיתים לילדים אוטיסטיים יש קושי בשבירת שגרה ומשהו ביום יום הקבוע מארגן ונותן להם שקט. כיוון שכך, לצד המחשבה כיצד השבת הופכת להיות יום מיוחד, כדאי לחשוב איך גם השגרה נכנסת לתוך מבנה היום: זמן הקימה והארוחות ובכלל קצב ההתנהלות משמרים בתוכם גם משהו משגרת השבוע.  
בכל מקרה, אני מציעה לך לנסות כמה שפחות להתרגש ולהיבהל מההצהרות של בתך, ולהשקיע את הכוחות בחיות ובשמחה שיכולה להתלוות לחיים של קיום מצוות
מניסיון, שימת המוקד שם – יכולה להעניק ולהצמיח גם את החיים הדתיים שלך
בברכה### שאלה  
 מהו מקור האיסור על נשים לברך בחופה?
 . ### תשובה  
 התשובה ניתנה על ידי הרבנית חנה גודינגר (דרייפוס) במסגרת מיזם "משיבת נפש – רבניות בית הלל".
שלום רב,
כאשר לומדים את הסוגיה במסכת כתובות, ניתן להעלות כיוונים שיאפשרו לנשים לברך את ברכות השבע ברכות בחופה, אך להלכה נפסק שהן אינן יכולות לעשות זאת.
אסביר דברי: הגמרא במסכת כתובות מצטטת ברייתא האומרת: "מברכין ברכת חתנים בעשרה כל שבעה" ובהמשך כתשובה לשאלה: "מאי מברך?" מביא רב יהודה את שבע הברכות שאנחנו מברכים בחופה. כאשר מנסים לחשוב מה תפקידן של הברכות בתוך מעמד החופה וממילא מי הוא זה שאמור לברך אותן, עולים שני כיוונים מרכזיים:
א. מפירושו של רש"י לסוגיה נשמע שהברכות הן מעין איחול ותפילה שמברך הקהל את הזוג הצעיר, כלומר הברכות הללו הן חובתו של הציבור,
ב. לעומת זאת ממקור מקביל במסכת כלה נשמע שתפקיד הברכה הוא דרמטי הרבה יותר והוא המתיר לחתן ולכלה לחיות זה עם זו, כלומר הברכות הללו הן חובתו של החתן.
לכאורה, אם נבין את תפקיד ומשמעות הברכות כמו העולה ממסכת כלה, מי שאמור היה לברך אותן הוא החתן עצמו.. זו מציאות שאני מניחה שגם לך לא יצא להיתקל בה מעולם.. זאת בגלל שהמברכים יכולים לברך את הברכה עבור החתן מדין "ערבות" שמאפשר לי לברך ברכה לאדם אחר אף על פי שאני לא מחויבת בה כרגע (מה שמוכר בביטוי: "כל ישראל ערבים זה לזה" שהוא למעשה יסוד הלכתי חשוב), ממש כמו שעושה הרב המסדר את החופה בברכת האירוסין ("שאסר לנו את הארוסות והתיר לנו את הנשואות לנו..") שהיא בוודאי חובתו של החתן.
האם אשה יכולה גם היא לברך את הברכה עבור החתן ולהוציאו ידי חובה? לחלק מהשיטות אין דין ערבות בין נשים לגברים (שיטת הרא"ש במסכת ברכות) ועל כן בברכה קריטית כל כך, שעל פי העולה ממסכת כלה, אם היא לא נאמרת כהלכה החתן והכלה נשארים אסורים זה לזו כמו בזמן איסור נידה, חששו לשיטתו של הרא"ש שאשה לא יכולה להוציא גבר מדין ערבות, ואזי אם היא תברך את הברכות הללו החתן לא יצא ידי חובתו.
כאמור, בסוגיה עולה גם אפשרות אחרת להבנת תפקיד ומשמעות הברכות: רש"י סובר שהברכות הן חובתו של הציבור ותפקידן הוא לאחל ולהתפלל שחיי הזוג החדש יעלו יפה – אם כך, נצטרך לדון האם נשים הן בכלל הציבור או לא..
בעניינים המוגדרים הלכתית כדבר שבקדושה (כמו נשיאת כפיים, קדושה וקדיש, אמירת "ברכו" וכדומה) פשוט הלכה למעשה שנשים לא נכללות בהגדרת ציבור, לעומת זאת בעניינים הלכתיים בהם הצורך בעשרה נובע מעניינים אחרים כמו פרסום הדבר או "ברוב עם הדרת מלך" יש שהגדירו שאף נשים נספרות ונכללות בהגדרת הציבור (על כך ביתר פירוט בהרחבה).
האם ברכת שבע ברכות בחופה מוגדרת כדבר שבקדושה וממילא נשים לא נכללות בהגדרת הציבור שצריך ויכול לברך אותן? צריך לומר ביושר שברכה זו לא אוזכרה במפורש במשנת מגילה שמנתה את ענייני "דבר שבקדושה" ושגם מדברי ערוך השלחן (אבן העזר, סימן ס"ב, סעיף י"א) עולה שהצורך בעשרה בברכה זו נובע מ"דרך כבוד" ואזי יש מקום להכליל גם נשים בהגדרת ציבור. ובכל זאת המנהג המקובל וגם דרך המלך במקורות ובפסיקה גם ברכת חתנים – הצורך בעשרה נובע גם הוא מהדרישה לקהל שהיא ככלל קשורה להגדרת דבר שבקדושה וממילא לא מכלילה נשים בתוכה
שאלתך התייחסה לאפשרות נשים לברך את שבע הברכות של החופה ולכך התייחסתי בתשובתי, ובכל זאת כדאי להזכיר שביחס לאותן ברכות עצמן, כאשר הן נאמרות בהמשך שבעת ימי המשתה – הדיון ההלכתי פשוט הרבה יותר. לגבי הברכה האחרונה: "אשר ברא ששון ושמחה" שיכולה להיאמר גם ללא עשרה, אלא רק בנוכחות שלושה – נראה לי פשוט שאין צורך בנוכחות גברים דווקא על מנת לאומרם וברור שגם אשה יכולה לברך אותן (כך כתבו פוסקים רבים נוספים בני זמנינו), וגם לגבי שאר הברכות פסק הרב יהודה גרשוני שהיה תלמידו של הרב קוק, שכאשר נוכחים במקום עשרה גברים – אשה יכולה לברכם. (הפנייה לדבריו בהרחבה)
בשולי הדברים אני מבקשת להוסיף הרהור: הדיון ההלכתי כמו גם מסורת המנהג לא מאפשרים לנשים לקחת חלק פעיל במעמד החופה. נקודת מוצא זו יכולה להותיר אותנו מתוסכלות וכועסות שהרצון לשתף נשים יקרות ומשמעותיות בחיינו ברגע המיוחד הזה – לא יכול לקבל ביטוי. מתוך הזדהות עם התסכול הזה, אני מציעה לחפש דרכים אחרות שפשוטות יותר מבחינה הלכתית (ויש לדון בכל הצעה כשלעצמה) אך מאפשרות לרצון הכנה והבריא הזה לבא לידי ביטוי. כמדומני, שכאשר החידוש נעשה מתוך שדה של קדושה ויראת שמיים – על אף החידוש שבו – הוא יכול להתקבל בברכה.
בברכה
חנה
הרבנית חנה היא ראש בית המדרש במדרשת לינדנבאום ומשמשת בתפקיד רבנית בבית ספר פלך בירושלים.
מקורות להרחבה:
1. כתובות דף ז ע"ב – ח ע"א
תנו רבנן מברכין ברכת חתנים בעשרה כל שבעה אמר רב יהודה והוא שבאו פנים חדשות מאי מברך אמר רב יהודה בא"י אמ"ה שהכל ברא לכבודו ויוצר האדם ואשר יצר את האדם בצלמו בצלם דמות תבניתו והתקין לו ממנו בנין עדי עד ברוך אתה ה' יוצר האדם שוש תשיש ותגל העקרה בקבוץ בניה לתוכה בשמחה ברוך אתה ה' משמח ציון בבניה שמח תשמח ריעים האהובים כשמחך יצירך בגן עדן מקדם ברוך אתה ה' משמח חתן וכלה ברוך אתה ה' אמ"ה אשר ברא ששון ושמחה חתן וכלה גילה רינה דיצה חדוה אהבה ואחוה ושלום וריעות מהרה ה' אלהינו ישמע בערי יהודה ובחוצות ירושלים קול ששון וקול שמחה קול חתן וקול כלה קול מצהלות חתנים מחופתם ונערים ממשתה נגינתם בא"י משמח חתן עם הכלה
2. רש"י ד"ה "משמח חתן וכלה"
ובאחרונה משמח חתן עם הכלה לפי ששמחת ברכה הראשונה לא בשמחת חתונה אנו אומרים שהרי תפלה היא שמתפללים ומברכין שיהו שמחים בהצלחה כל ימיהם לפיכך אין לחתום בה משמח חתם עם הכלה דמשמע איש באשתו אלא ברוך ה' משמח את שניהם לעולם בסיפוק מזונות וכל טוב ובאחרונה שבח שמשבח להקב"ה שברא חתונת דיבוק איש באשה על ידי שמחה וחדוה לפיכך יש לחתום משמח חתן עם הכלה שהוא לשון שמחת איש באשה:
3. מסכת כלה פ"א ה"א
כלה בלא ברכה אסורה לבעלה כנדה, מה נדה שלא טבלה אסורה לבעלה, אף כלה בלא ברכה אסורה לבעלה. ומניין לברכת חתנים מן התורה, שנאמר: 'ויברכו את רבקה ויאמרו לה אחותנו את היי לאלפי רבבה ויירש זרעך את שער שנאיו"
4. ערוך השולחן, אבן העזר, סימן ס"ב סעיף י"א
אין מברכין ברכת חתנים אלא בעשרה גדולים ובני חורין ולא עבדים והחתן מן המניין דכיון דהם ברכות שמחה והוא שרוי בשמחה למה לא יהא מן המניין בין כשאומרים אותם בשעת נשואין ובין כשאומרים אותם בהמשתה אחר ברכת המזון ואף על גב דלאו דבר שבקדושה הוא כקדיש וקדושה שלא יתאמרו בפחות מעשרה מ"מ כיון דאומרים שהכל ברא לכבודו לכבוד הנאספים ומזכירין בניין ירושלים אין מדרך הכבוד להזכירם בפחות מעשרה [ע' מגילה כ"ג ב] וילפינן לה מקרא דבועז דכתיב ויקח עשרה אנשים וגו'
5. שולחן ערוך אבן העזר הלכות קידושין סימן סב סעיף ד'
אין מברכין ברכת חתנים, אלא בעשרה גדולים ובני חורין, וחתן מן המנין, בין כשאומרים אותה בשעת נשואין בין כשאומרים אותה אחר ברכת המזון; אבל כשאין אומרים אחר ברכת המזון, אלא ברכת אשר ברא, אינו צריך עשרה. ומ"מ ג' בעינן.
6. רמב"ם הלכות ברכות פ"ב ה"ט
בבית חתנים מברכין ברכת חתנים אחר ארבע ברכות אלו בכל סעודה וסעודה שאוכלים שם ואין מברכין ברכה זו לא עבדים ולא קטנים
7. הכללת נשים כחלק מציבור
כך לדוגמא דן הרב צבי פסח פרנק לעניין ברכת "הרב את ריבנו" בקריאת מגילה לנשים שלמרות שזו ברכה הנאמרת רק בציבור, גם נשים מוגדרות כציצבור לעניין זה. וכן לדוגמא: הרב עובדיה ביחס להגדרת פרהסיא בחילול ה' והבן איש חי לעניין הגדרת עשרה לבקשת מחילה או הדלקת חנוכיה בבית כנסת. ועייני בקישור המצורף בתשובתי בעניין ברכת הגומל לפני עשר נשים שם הרחבתי יותר בנקודה זו:
https://www.kipa.co.il/%D7%A9%D7%90%D7%9C-%D7%90%D7%AA-%D7%94%D7%A8%D7%91/%D7%94%D7%90%D7%9D-%D7%90%D7%A0%D7%99-%D7%99%D7%9B%D7%95%D7%9C%D7%94-%D7%9C%D7%91%D7%A8%D7%9A-%D7%94%D7%92%D7%95%D7%9E%D7%9C-%D7%9C%D7%A4%D7%A0%D7%99-%D7%A0%D7%A9%D7%99%D7%9D/
8. חכמת גרשון, עמודים קסה-קסז
הנה בשאלת זוג צעיר העומדים להתחתן וחברים יקרים שלהם יערכו סעודת מצווה לכבודם כמה ימים אחרי החופה, והם רוצים לכבד אחת מהבנות שהיא ידידה של החתן והכלה באחת משבע ברכות.. ותגרם שמחה גדולה אם יכבדו אותה בחורה באמירת אחת מהברכות. ובאמת ידעוע שמדוקדקים מאד דברי הרמב,ם והשו"ע ואם כן יש להתייחס לשה ששניהם פסקו שעבדים וקטנים אינם מברכים ברכה זו והשמיטו נשים למרות שתמיד מזכירים נשים עבדים וקטנים בחדא מחתא.. אבל נשים לא רק שיש להם ערבות במצוות קידושין ושמחת חתן וכלה אלא שהן מחויבות כהאנשים באמירת השבע ברכות שהסביר הגאון רבי משה פיינשטיין (אגרות משה, או"ח אות נ"ו) שברכת חתנים קשור לברכת הזימון שאי אפשר לברך אחת בלי השנייה, הן לברכת "אשר ברא" בזימון של ג' וכן לשבע ברכות בזימון של י', וידוע שנשים הסועדות עם האנשים חייבות בברכת הזימון ואם כן הן חייבות בברכת החתנים כמו האנשים, יוצא שמעיקר הדין הן יכולות לברך… אך באמת יש כמה עובדות הלכתיות המעכבות אשה מלהיות המזמנת שאינן שייכות לכיבוד האשה באחת משבע ברכות: (1) מעיקר הדין המזמן בנוסף לזה שהוא מברך ברכת הזימון צריך להוציא יתר האוכלים ידי חובתם בברכת המזון ואנשים חייבים מדאורייתא בברכת המזון ונשים ספק אם חיובןן מן התורה או מדרבנן… אבל בשבע ברכות דווקא משתמשים בשתי כוסות לחלק את שתי הקדושות ווברכת שבע הברכות שעכשיו נפרדו מברכת המזון יש לנשים אותו חיוב שיש לאנשים (2) וגם אין לחוש לזה שאנשים ירגישו גנאי בזה שהם יוצאים ידי חובתם ע,י אשה כי מעיקר הדין אפילו אין צריך לכוונה בין הנוכחים והמברך . (3) ועוד אין להשוות את המברך למזמן שהוא מייצג את המציאות שהסועדים קבעו לעצמם לאכול בחבורה אחת ולטעון שאין קביעות לנשים לאכול אצל אנשים ואם כן כמוש היא לא תזמן להם היא לא תברך שקביעות בסעודה אינה מעכבת ברכת שבע ברכות שמעיקר הדין אפילו מי שלא טעם כלל בסעודה יכול לברך (4) וגם אין לחוש שהרשות שאשה תברך יביא לידי פריצות שהרי היא יכולה להיכנס יחד עם הכלה בין האנשים אחר הסעודה כשמברכים ברכת המזון והמצב לא יותר פרוצה ממסיבה שעושים להולדת בן או בת שהאם יכולה להיכנס בין האנשים ולברך ברכת הגומל.. כמובן אם העובדה שאשה מברכת תעורר מחלוקת ואי נעימות בין הסועדים יותר טוב שהיא לא תברך שלא נגרם שפעולה שצריכה להביע השמחה של הילולא תביא לידי מחלוקת אבל היות שכל הנוכחים מחויבים בשמחת חתן וכלה והחתן והכלה בוחרים לכבד במי שישמח ליבם קשה להאמין שמישהו יתנגד שיכבדו באמירת אחת מהברכות בחורה שמותר לה לברך, ואין לחוש שברכת הבחורה תפתח פתח לאלו שפורצים גדר ומצטרפים נשים ל"מנין" כנגד ההלכה שבגלל שהם מתירים את האסור אין לנו לאסור את המותר.. ויש להוסיף שכל זה נאמר אך ורק לשבע הברכות שמברכים אחרי הסעודה שבאלו הברכות דקדקו הרמב"ם והשו"ע לא להוציא נשים מאלו שמברכים וכמובן אין יכולים לצרף נשים למניין העשרה שצריכים לברך ברכת חתנים ואשה אע"פ שהיא חשובה אינה נחשבת לפנים חדשות וגם לא תזמן### שאלה  
 שלום וברכה לכב' הרב.
גיסתי מעוניינת לעשות הפרשת חלה לרגל לידה בע"ה.
אני בשנת אבל. האם מותר לי להשתתף ולאכול מהארוחה?. ### תשובה  
 שלום רב,
החיים מזמנים לנו סיטואציות רבות בהן ההרגשות מתערבבות ומתבלבלות: בעוד הלב שרוי בכאב ובצער על אובדן של חיים מהעולם, מתקרבת גם שמחה וברכה שעומדת להביא חיים חדשים אל אותו עולם עצמו..
מבחינה הלכתית, שנת אבל על הורים מוגדרת כי"ב חודש וכדאי לדעת שהסיבה שהאבלות על הורים ארוכה מכל אבלות אחרת קשורה למצוות כיבוד הורים. כלומר, ההלכה הגדירה שכיוון שאנחנו חייבם בכבוד הורינו, הדרך לתת להם כבוד, ובמובן פנימי לבנות את היחס המכבד והמקשר אותנו אליהם – יכול להתקיים גם לאחר המיתה. ההלכות שאת מחויבת בהן במהלך שנה זו, הן למעשה הזדמנות להתעסק עוד בקשר שלך אל ההורה המת ולתת לו את הכבוד והמקום בחייך, וזה מתרחש גם דרך הימנעות מהשתתפות בשגרת החיים הברוכה שמזמנים לנו החיים באופן טבעי.
ההלכה הגדירה שהסיטואציה בה נאסר על אבל להיות חלק ממנה היא "סעודת מרעים", כלומר מפגש של מספר חברים שנפגשים לשם הכיף או השמחה ולא סביב עיסוק ענייני/מקצועי. בסעודה שמוגדרת "סעודת מצווה" יש מבני עדות המזרח שהקלו למעשה במידה ואין במקום מוזיקה או שמחה מתפרצת.
דומני שסעודת חברות של הפרשת חלה לא נכללת בהגדרת "סעודת מצווה" והיא בפשטות, הגם שנעשית לצורך עניין בעל משמעות, מוגדרת כסעודת מרעים. אני מציעה שתקפצי לומר שלום ולהביע בכך את השתתפותך בשמחה המתרגשת לבא בע"ה ואולי אפילו תגידי איזה דבר תורה או ברכה שמתאים לסיטואציה – ולאחר מכן תשובי לביתך ולאבלך.
מניסיוני שלי, אני חשה שבנקודות הכרעה כאלו, מעבר לעובדה שכך ההלכה מורה לנו לנהוג – יש הזדמנות לעסוק באופן פנימי באבלות, בחיבור ובכבוד שיש בתוכנו להורה שנפטר ובתודעה החדשה שהמפגש עם מוות קרוב מעניק לנו לכל מפגש עם מציאות החיים הברוכה והמורכבת.
בברכת המקום ינחם אותך בתוך שאר אבלי ציון וירושלים
חנה
הרבנית חנה היא ראש בית המדרש במדרשת לינדנבאום ומשמשת בתפקיד רבנית בבית ספר פלך בירושלים.### שאלה  
 עברתי תאונת דרכים, האם אוכל לברך ברכת הגומל בנוכחות 10 חברות שלי?. ### תשובה  
 ב"ה שגמלך כל טוב ויצאת בשלום מתאונת הדרכים.
החובה ההלכתית לברך את ברכת הגומל מבקשת לעזור לנו לנתב את השמחה וההודיה הטבעיים שעולים בנו בעת הצלה מצרה לפני בורא עולם ולאומרם בפורום ציבורי.
בדרך כלל כאשר ההלכה מורה לנו לעשות דבר בפורום ציבורי כוונתה לפורום של עשרה גברים. ואכן גם בהקשר ברכת הגומל נראה מהפוסקים שזהו הפורום הטבעי לברכה, ואם כך עלייך לברך דווקא בפני גברים.
ובכל זאת, הפוסקים מתייחסים למקרה של אדם שהתחייב בברכת הגומל, ובירך את הברכה בפורום אחר, ומכריעים שבדיעבד יצא ידי חובה גם בברכה כזו (כך מכריע הטור), ובכל מקרה אסור לו לחזור ולברך את הברכה שנית במניין כי זו עשויה להיות "ברכה לבטלה" (כך כותב השולחן ערוך).
דבר פשוט הוא שגם נשים מחויבות להודות לקב"ה על הנסים שאירעו להם. ובכל זאת הפוסקים מזכירים שנשים לא נהגו לברך ברכת הגומל, ומסבירים זאת בתחושה פנימית של נשים של חוסר צניעות לעמוד ולברך בפני עשרה גברים.
כשמנסים לדייק מה יחסם של הפוסקים לתחושה הזו – אפשר לראות שיש מהפוסקים שדוחים את הבסיס ההלכתי שלה וקוראים לנשים להקפיד לברך את ברכת הגומל בפורום ההלכתי הרגיל, דהיינו בפני עשרה גברים (כך מזכיר הכנסת גדולה), אך יש מהפוסקים שדווקא מזדהים עם הבעייתיות שעשויה להיות בברכה בפני פורום גברי.
הלכה למעשה, כפי שהקדמנו, בדיעבד ניתן לצאת ידי חובת הברכה גם שלא בפני פורום גברי. כיוון שכך כל הפוסקים מכריעים שבמקרה שאישה חשה שלא בנוח לברך את ברכת הגומל בפני גברים – היא יכולה לברך את הברכה גם בפני נשים ולצאת כך ידי חובת ההודאה לקב"ה.
נדמה לי שאת תחושת חוסר הצניעות ניתן לתרגם או להרחיב גם לתחושת המבוכה שאותה את מתארת, ואף לרצון לברך את הברכה ולהודות לקב"ה בפורום נשי שבו את מרגישה בנוח ובנעימות. על כן, על אף שכאמור מעיקר הדין ברכת הגומל צריכה להיעשות בפני עשרה גברים – תוכלי לבחור, ואולי גם ישנה עדיפות בבחירה זו – לברך את הברכה בפורום נשי שהוא טבעי יותר עבורך.
בברכה,
חנה
————————————————————————————-
לעיון נוסף
תשובה מורחבת:
מעיקר הדין ברכת הגומל צריכה להיאמר בנוכחות עשרה גברים. להסבר הדין לכתחילה נראה את מחלוקת הטור והשולחן ערוך בעניין זה. במסכת ברכות עוסקת הגמרא בשלל מצבים בהם חל חיוב על האדם לברך ולהודות לקב"ה. בדף נד ע"ב מובאת אמירה משמו של האמורא אביי שלומד מהפסוק "וירוממוהו בקהל עם" שהברכה שעניינה הוא לתת שבח והודאה לקב"ה, צריכה להיאמר בפני עשרה. בפשטות כאשר ההלכה דורשת פורום של עשרה לעניין כל שהוא, ההתייחסות היא לפורום של עשרה גברים שמוגדרים בלשון הפסוק: "עדה" או "קהל" כלומר עשרה גברים. האם הדרישה של אביי בגמרא היא הכרחית לברכת הגומל? בכך נחלקו הטור והשולחן ערוך. רבי יעקב בעל הטורים פוסק בסימן רי"ט: "ואם בירך אפילו בפחות מעשרה אין צריך לחזור ולברך", כלומר הטור פוסק שניתן לצאת ידי חובה גם אם לא עומדים בדרישתו של אביי לעשרה ולכן אין צורך לחזור ולברך שנית את הברכה. רבי יוסף קארו כותב בשולחן ערוך: "ואם בירך בפחות מעשרה יש אומרים שיצא ויש אומרים שלא יצא" אמנם הוא מזכיר את שתי השיטות, אך כאשר כותב מרן השולחן ערוך "יש אומרים ויש אומרים", בדרך כלל הוא מתכוון לפסוק הלכה כדעה המובאת ב"יש אומרים" האחרון. בהקשר שלנו: עקרונית פוסק רבי יוסף קארו, שלא יוצאים ידי חובה בברכת הגומל שנאמרת בפני פחות מעשרה. ובכל זאת בסוף ההלכה מוסיף השולחן ערוך: "וטוב לחזור ולברך בפני עשרה בלא הזכרת שם ומלכות", תוספת זו מלמדת שגם לדעתו של השולחן ערוך, שחושב שעקרונית חובה לברך את ברכת הגומל דווקא בפני עשרה, עדיין כנראה יוצאים ידי חובה גם בפורום אחר, וממילא כיוון שיש כאן ספק ו"ספק ברכות להקל" – אל לנו לברך שנית בשם ומלכות.
עד כאן ראינו שלכתחילה אין לברך אלא במניין של גברים, אולם יוצאים ידי חובה גם אם הברכה נאמרת בפני פורום אחר. לגבי נשים הפוסקים דנו דיון נוסף.
הדיון מתחיל ממנהג שמוזכר בפוסקים שנשים לא בירכו הגומל. הכנסת הגדולה (אחד מנושאי הכלים על הטור) מביא את המנהג ויוצא נגדו. הוא רואה בעיה גדולה בכך שנשים לא מברכות ברכה זו שהן חייבות בה. לדעת הכנסת הגדולה אין בעיה שאישה תברך במניין גברים כשהיא עושה זאת בצניעות מעזרת הנשים. לאחר מכן הוא מוסיף שאישה שבכל זאת אינה יכולה לברך בפני אנשים, תברך שלא בפני עשרה, אך ראוי שתקפיד לעשות זאת "בפני איש אחד או נשים". בדברים אלו מגדיר הכנסת הגדולה שיש משמעות הלכתית לפורום של נשים שבפניו מברכת אישה את ברכת הגומל, הגם שלדידו טוב יותר שאישה תברך בפני עשרה גברים. האליה רבה מזכיר אף הוא את מנהג הנשים שלא לברך הגומל, אך מעדיף את הפתרון שמזכירים גם פוסקים אחרים כמנהג נפוץ, והוא שהבעל יברך עבור אשתו את ברכת הגומל בבית הכנסת.
בספרי הפסיקה האחרונים המשנה ברורה וערוך השולחן מובא דיון זה להלכה. המשנה ברורה (רי"ט, סעיף קטן ג') מזכיר את המנהג שלא לברך מטעמי 'דרך ארץ' ומביא את ההצעה של הכנסת הגדולה בנוסח קצת אחר: "ויש שכתבו שמכל מקום נכון הוא שתברך בפני עשרה, על כל פנים בפני נשים ואיש אחד".  הכנסת הגדולה כתב שאישה יכולה לברך בפני איש אחד או בפני נשים, ואילו המשנה ברורה כותב שאישה יכולה לברך בפני איש אחד והשאר נשים. גם ערוך השולחן מזכיר את מנהג הנשים שלא לברך את ברכת הגומל, ועל אף שהוא קובל עליו, הוא חותם את הדברים בהצדקת המנהג מטעם הצניעות: "ולברך בפני אנשים אינו מדרך ארץ ולכן נמנעו מזה" ונראה שמוצא היגיון בטעם זה.
העולה מדברי המשנה ברורה וערוך השלחן הוא שאולי יש צד לצדד ולהעדיף שברכת הגומל של נשים תיעשה בפני נשים וזאת מטעמי צניעות ודרך ארץ. האם גם ללא קשר לעניין הצניעות יש צד להעדיף שאישה תברך לפני נשים?
לדעתי כן, ומחשבה זו קשורה למהותה של ברכת הגומל, המיועדת לבטא רגש של תודה, התרגשות ושמחה לקב"ה על הצלה שחווינו בחיינו. במובן זה, ברכה הנעשית בבית הכנסת ונאמרת מאחורי מחיצה, כאשר הציבור העונה לברכה איננו זה שבאופן טבעי אנחנו מרגישות חלק אינטגרלי ממנו – עשויה לעתים להחמיץ את האפשרות לרומם את הברכה מרמת החובה ולתת לה את 'המנגינה' המתאימה לה. הרצון של אישה לברך את הברכה במעמד בו היא מרגישה בנוחות וממילא יכולה לתת למילים מצע והקשר של הודאה משמעותית לקב"ה – יכול להיות גם הוא מניע לצדד ולהעדיף שאישה תברך את הברכה בפני נשים.
לכן נראה שבמידה ואישה  חשה שלא בנוח לברך את ברכת הגומל בפורום גברי בבית כנסת או במקום אחר, תוכל לברך את הברכה  ולהודות לקב"ה על הנס שקרה לה בנוכחות חברותיה.
בשולי הדברים, ייתכן שניתן לדון בשאלה זו בהיבט נוסף. האם נשים יכולות להיחשב מניין במצבים מסוימים? ישנם שני צרכים שונים להם נדרשת נוכחות של עשרה: לדבר שבקדושה, וליצירת ציבוריות. בפסיקת ההלכה אנו מוצאות מספר הקשרים שבהם ניתן תוקף הלכתי למניין נשים. הרב עובדיה יוסף (בשו"ת יביע אומר ח"ד או"ח סימן ט), פוסק שעשר נשים הן ציבור לעניין קידוש ה'. הבן איש חי מכריע למעשה שלעניין הדלקת נרות חנוכה בבית כנסת שנעשית מדין "פרסום הנס", ניתן להדליק בברכה גם כאשר יש בבית כנסת רק עשר נשים (שו"ת רב פעלים, ח"ב, שאלה ס"ב). וכן לעניין ברכת "הרב את ריבנו" שנאמרת רק בקריאת מגילה בציבור, העיר המהדיר על "מקראי קודש" לרב פסח צבי פרנק (סימן ל"ה, הערה 3), שכיוון שהצורך בעשרה הוא מטעם פרסום הנס, אף נשים בכלל זה, ועל כן גם מניין נשים הקוראות מגילה יכולות לברך את ברכת "הרב את ריבנו". ניתן להציע שמאחר שברכת הגומל קשורה גם היא להודאה על נס, אולי גם בה הצורך בעשרה הוא מצד ציבור, ואם כן ברכה בפני עשר נשים תהיה מותרת אף לכתחילה.
מקורות:
ברכות דף נד ע"ב 
אמר רב יהודה אמר רב ארבעה צריכין להודות יורדי הים הולכי מדברות ומי שהיה חולה ונתרפא ומי שהיה חבוש בבית האסורים ויצא… מאי מברך? אמר רב יהודה ברוך גומל חסדים טובים אביי אמר וצריך לאודויי קמי עשרה דכתיב "וירוממוהו בקהל עם" וגו' מר זוטרא אמר ותרין מינייהו רבנן שנאמר "ובמושב זקנים יהללוהו". מתקיף לה רב אשי ואימא כולהו רבנן? מי כתיב בקהל זקנים בקהל עם כתיב. ואימא בי עשרה שאר עמא ותרי רבנן? קשיא. רב יהודה חלש ואתפח על לגביה רב חנא בגדתאה ורבנן אמרי ליה בריך רחמנא דיהבך ניהלן ולא יהבך לעפרא אמר להו פטרתון יתי מלאודויי והא אמר אביי בעי אודויי באפי עשרה דהוו בי עשרה והא איהו לא קא מודה לא צריך דעני בתרייהו אמן.
שערי אפרים, פתחי שערים שער ד' סעיף כ"ח
שדעת רוב הפוסקים שאשה צריכה לברך או שיאמר לה בעלה "ברוך אשר גמלך.." ותענה "אמן". ונראה שכן יש לעשות גם אם אינה יולדת רק היתה חולה ונתרפאת יש לעשות כן שמעיקר הדין חובה זו על הנשים כאנשים. וקיצרתי אחרי שאין נוהגין כן מחמת הדעת קלה מזלזלין ומקילין בה כמו שמקילין בכמה עניינים וכיוון שקרוב שלא ישמעו מאמר שלא הורגלו בכך מוטב יהיו שוגגין וכו'.
ערוך השולחן או"ח סימן רי"ט סעיף ו
קטן אין לו לברך ברכה זו, ונשים נהגו שלא לברך, ואין בזה שום טעם ורק מפני שהמנהג הוא לברך בעת קריאת התורה לכן מדמים שאין הנשים חייבות בברכה זו, ולכן נכון שיברכו. ואולי מפני דכתיב: "בקהל עם", ונשים לא מקרו קהל, ולברך בפני אנשים אינו מדרך ארץ, ולכן נמנעו מזה.
משנה ברורה על סימן רי"ט סעיף קטן י"ז
וכ"ש על אשתו שהיא כגופו דרשאי לברך ומזה נוהגים קצת אנשים שכשיולדות נשותיהם וחוזרות לבורין עומדים ומברכים ברכת הגומל וכשהיא תענה אמן על ברכתו יוצאת בזה ונוסח הברכה יאמר הגומל לחייבים טובות שגמלך כל טוב. ואם בירך שלא בפניה יאמר שגמל לאשתי כל טוב ואם הוא מברך על אביו [או רבו] יאמר בא"י אמ"ה שגמל לאבי [או לרבי] כל טוב ואם בפניו יאמר שגמלך כל טוב.
מגן אברהם על אורח חיים סימן רי"ט הקדמה לסימן
בכנסת הגדולה תמה "למה אין הנשים מברכות ברכה זו ואי משום דבעי עשרה הא בדיעבד סגי בלא עשרה ולכן תברך בפני איש אחד או בפני נשים" עכ"ל. ואפשר שמנהגן מפני שסבירא ליה שברכות אלו רשות.
משנה ברורה על סימן רי"ט סעיף קטן ג'
עוד כתבו דקטן אינו מחוייב להודות [ואפילו מצד מצות חינוך] וגם נשים מנהג העולם שאין מברכין ברכה זו וכתבו האחרונים הטעם משום דסדר ברכה זו הוא בפני עשרה וכדלקמיה ולא אורח ארעא לאשה. ויש שכתבו דמ"מ נכון הוא שתברך בפני עשרה עכ"פ בפני נשים ואיש אחד.
שולחן ערוך אורח חיים סימן רי"ט סעיף ג
צריך לברך ברכה זו בפני עשרה ותרי מינייהו רבנן דכתיב וירוממוהו בקהל עם ובמושב זקנים יהללוהו ואם לא שכיחי רבנן לא יניח מלברך ונהגו לברך אחר קריאת התורה לפי שיש שם עשרה ואם בירך בפחות מעשרה יש אומרים שיצא ויש אומרים שלא יצא וטוב לחזור ולברך בפני עשרה בלא הזכרת שם ומלכות.
ביאור הלכה ד"ה "לא יצא"### שאלה  
 קנינו שייקר חדש ורצינו לשאול האם אפשר לתת לבננו שאינו שומר תורה ומצוות את הבלנדר הישן שלנו. אנו חוששים שהבן יכניס מזון בשרי לבלנדר ששימש עד עכשיו למאכלים חלביים. היחסים עם הבן מעט מורכבים, ולכן לא שייך לבקש ממנו להקפיד על כך. תודה. ### תשובה  
 שלם לכם,
אני מבינה את מורכבות הסיטואציה שאתם מתארים, וכמוכם אנשים רבים מתמודדים אתה. יצירת קשרים עם מי שאינם שומרי מצוות ושמירה עליהם חשובה מאוד, ובוודאי שהקרבה והחום חשובים כפליים כאשר מדובר ביחסים עם ילד שהפסיק לשמור מצוות. על כן יש צורך לברר כיצד לשמור עליו מבלי לוותר על הקיום ההלכתי שלנו, וחשוב לפנות ולברר כיצד לפעול. אני מאחלת  שתגיעו בקרוב ליום של השבת לב אבות על בנים ולב בנים על אבותם.
היסוד ההלכתי שיש לברר כדי לענות על שאלתכם הוא האם בנתינת הבלנדר ישנו איסור של – לפני עיוור לא תיתן מכשול? כלומר, האם עצם מעשה הנתינה שלכם יביא את בנכם להיכשל בביצוע עבירה?
אמנם איסור ההכשלה הנו איסור מהתורה, אולם הגמרא מבארת (ע"ז ו ע"ב) שאיסור זה הוא רק במצב של "תרי עברי נהרא" (שני עברי הנהר), זאת אומרת, שללא עזרת המכשיל אין הנכשל יכול להגיע אל האיסור, כמו נזיר העומד על שפת נהר וכוס היין נמצאת מעברו השני של הנהר, וללא הושטת הכוס ע"י אדם שלישי לא יוכל הנזיר לשתותה.
יחד עם זאת, כאשר מסייעים לאדם אחר לעבור עבירה בפועל ואין מדובר בשני עברי הנהר, זהו איסור מדרבנן (תוס' שבת ג ע"א). לכן נאסר למכור כלי עבודה חקלאיים בשנת השמיטה לאדם החשוד שיעבוד בשדהו, וזאת אף על פי שיכול לקנותם מנכרי (משניות שביעית פ"ה מ"ו). כל זה אמור כאשר החפץ נועד לאיסור בלבד, אך במצב שיכול לשמש גם להיתר (כדוגמת הבלנדר), אין האיסור חל (סוף המשנה שם), ובכל מקום שניתן לתלות בהיתר, תולים (ע"ז דף טו ע"ב).
במקרה המדובר אתם אינכם הגורמים לביצוע האיסור, ואם הבן רוצה להטריף, יוא יעשה זאת בכל כלי, גם בחדש, ואינו זקוק לעזרתכם. גם איסור דרבנן אין מכיוון שהכלי משמש גם להיתר. 
ברצוני לענות בקצרה לחשש לאיסורי הכשרות שהעליתם בשאלתכם. החשש לשימוש אסור בבלנדר הוא מאוד רחוק מכיוון שרוב השימוש בבלנדר הוא למאכלים קרים. רק במצב שהבן יעביר מאכל בשרי רותח מסיר שעמד על האש לתוך מכל הבלנדר, ושהשהו בתוכו מאכל חלבי למשך יממה, תיווצר בעיה הלכתית (שו"ע יו"ד סימן סח סעיף יא, וסימן קה סעיף ב). לכן אין מקום לחשוש לכך.### שאלה  
 למה לנשים לא צנוע ללבוש מכנסיים?. ### תשובה  
 שלום לך,
התורה ציוותה אותנו: לֹא־יִהְיֶ֤הכְלִי־גֶ֙בֶר֙ עַל־אִשָּׁ֔ה וְלֹא־יִלְבַּ֥שׁ גֶּ֖בֶר שִׂמְלַ֣ת אִשָּׁ֑ה (דברים כב, ה). הגמרא במסכת נזיר דנה בהיקפו של האיסור (נזיר נח-נט). רוב הפוסקים הסיקו להלכה, שהאיסור חל רק כאשר לובש אדם את בגדי בני המין השני ויושב ביניהם, לשם פריצות, במטרה שייווצר בלבול בין המינים. כאשר האדם מתכוון למטרה אחרת, ולא להידמות לבני המין השני, למשל כשנגרם לו צער או בושה מחמת מראהו, וכן במקרים של תועלת מעשית, כגון: התעמלות, הגנה מפני גשם ורוח פוסקים רבים נוטים להתיר. מסיבה זו פוסקים שונים הקלו בניתוחים פלסטיים לגברים, אף שמקובל שזהו מנהג נשים.
לשאלתך בעניין לבישת מכנסים, ניתן להוסיף כי הנורמה החברתית המקובלת בציבור משפיעה באופן ניכר על הגדרת האיסור, ולכן לא תמיד הקריטריונים הינם חד-משמעיים, ומנהג המקום יכריע, אם מדובר בלבוש מותר או אסור. בימינו לבישת מכנסיים מאפיינת את שני המינים, ולכן אין מדובר ב'כלי גבר'. במקרה כזה, יש מקום להתיר (הרב עובדיה יוסף, יביע אומר חלק ו יורה דעה סימן יד). כמובן שהאמור לעיל נוגע אך ורק ללבישת מכנסיים צנועים וארוכים שאינם צמודים.
בסיום דבריי ברצוני להעיר בקצרה, כי מבחינה פורמלית אין איסור על לבישת מכנסיים לנשים (בתנאים שפירטתי), אולם מעבר לכך ישנה גם הנורמה החברתית הקיימת בחברה הדתית, וכאן התקבל המנהג לפיו נשים נמנעות מלבישת מכנסיים על אף ההיתר, מעשה זה מבטא הצהרה על מחויבות למצוות, והשתייכות לדת משה ויהודית. למרות שבימינו גדל מספרן של הנשים הלובשות מכנסיים, עדיין אין מדובר במנהג המקום, ולכן כאשר אין צורך מובהק הייתי שוקלת שנית, אם ברצוני לעשות זאת.
עידית ברטוב
 
התשובה בהרחבה:
על גדרו של האיסור לֹא־יִהְיֶ֤הכְלִי־גֶ֙בֶר֙ עַל־אִשָּׁ֔הוְלֹא־יִלְבַּ֥שׁ גֶּ֖בֶר שִׂמְלַ֣ת אִשָּׁ֑ה (דברים כב, ה), נחלקו בגמרא (נזיר נח-נט), ר' אליעזר בן יעקב וחכמים. לשיטת חכמים, האיסור המכונה בתורה 'תועבה', חל רק כאשר לובש אדם את בגדי בני המין השני ויושב ביניהם, לשם פריצות, במטרה שייווצר בלבול בין המינים. ואילו לשיטת ר"א בן יעקב נאסר על גברים להתקשט ולהתייפות כדרך הנשים באופן גורף (וכן להיפך). רוב הפוסקים נקטו בשיטת חכמים, והחילו את האיסור במקרים של חוסר צניעות בלבד, (למשל בית יוסף יורה דעה סימן קפב, סעיף ה, יביע אומר חלק ח, אורח חיים סימן נד(.
לרוב הדעות, כאשר האדם מתכוון למטרה אחרת, ולא להידמות לבני המין השני, למשל כשנגרם לו צער או בושה מחמת מראהו, וכן במקרים של תועלת מעשית, כגון: שידוך, התעמלות, קבלה לעבודה, הגנה מפני גשם ורוח (ט"ז יורה דעה סימן קפב, אות ד), או התחפשות בפורים (רמ"א אורח חיים סימן תרצו, סעיף ח) , כאשר אין חריגות במראה, פוסקים רבים נוטים להתיר, ראו למשל תוספות שבת נ ע"ב: שמתבייש לילך בין בני אדם שרי =מותר דאין לך צער גדול מזה, יתר על כן, כתב המאירי שם בפירושו, שאפילו אם הכוונה במעשים ליפות עצמו אין כאן משום לבישת שמלת אשה ואף לתלמיד חכם מותר, שכן מעשהו נועד להיראות מכובד בין הבריות שלא יתגנה, ויתחלל שם שמים על ידי מראהו. מסיבה זו פוסקים שונים הקלו בניתוחים פלסטיים, ובהסרת שיער או צביעתו לגברים, אף שמקובל שזהו מנהג נשים(שרידי אש חלק ב סימן מא, אגרות משה יורה דעה חלק ב סימן סא, ציץ אליעזר חלק כב, סימן יד, מנחת שלמה תנינא (ב-ג), סימן פו, מנחת יצחק, חלק ו, סימן קה, משנה הלכות חלק ד, סימן רמז). אם כי ישנן גם דעות אוסרות (ב"ח יורה דעה סימן קפב, שבט הלוי חלק ו סימן קיח).
יש להוסיף כי הנורמה החברתית המקובלת בציבור משפיעה באופן ניכר על הגדרת האיסור, ולכן לא תמיד הקריטריונים הינם חד-משמעיים, ומנהג המקום יכריע, אם מדובר בלבוש מותר או אסור (רמב"ם עבודה זרה פרק יב הלכה ט, שולחן ערוך יורה דעה סימן קנו סעיף ב וסימן קפב סעיף א). בימינו לבישת מכנסיים מאפיינת את שני המינים, ולכן אין מדובר ב'כלי גבר'. במקרה כזה, יש מקום להתיר לנשיםלבישת מכנסיים ארוכים שאינם צמודים (רמב"ם ספר המצוות לא תעשה לט-מ, יביע אומר חלק ו יורה דעה סימן יד, הרב יצחק עראמה הי"ד, תחומיןכג).### שאלה  
 השאלה: 
שלום,
אשמח להבין את ההתלבטות ההלכתית (ואם יש, פסיקה) בנוגע להגעה לארועי זוכרים ושרים ביום הזכרון לחללי צהל, ביחס לאיסורים של ספירת העומר. ספציפית קשה לי הנקודה שמדובר בארוע של מוזיקה חיה, שכן אני נוהגת לשמוע מוזיקה באוזניות במהלך ספירת העומר.. ### תשובה  
 תקופת ספירת העומר, שכעת אנו מצויים בה, מהווה מעין חול המועד בין החג הראשון – פסח, ובין החג השני – שבועות (רמב"ן ויקרא כג, לו), וביסודה זוהי תקופה שמחה ומרוממת, בה אנו מתקדמים צעד צעד לקראת קבלת התורה.
אירוע הסטורי טראגי של מות תלמידי רבי עקיבא במהלך הימים הללו, הפך את מהותם ואת יחסינו כלפיהם מימי שמחה לימי אבלות (יבמות סב, ע"ב). יתר על כן, במהלך השנים, בעקבות החורבן והגלות התנקזו לתקופת הספירה אירועים קשים נוספים, שהחריפו את תחושת הצער, כגון: מסעות הצלב וגזרות תתנ"ו במאה ה-13, פרעות ת"ח ות"ט במאה ה-17 ועוד.
כביטוי לאבלות הלאומית, רווח בתפוצות ישראל המנהג שלא להינשא ושלא להסתפר בימי הספירה (שולחן ערוך אורח חיים סימן תצג. וישנן מסורות שונות מהם הימים המחייבים במנהגי האבלות). אולם בקרב חלק מן הפוסקים (בעיקר מאוחרים ובעיקר בני עדות אשכנז) הלכו והתווספו מנהגי אבלות כגון איסור מחולות, שירה ונגינה, שבאו בעקבות איסורי הנישואין.
כתוצאה מכך יש גם מי שמחמיר בכל נגינה וזמרה, אם לא לצורך מצוה (כפי שהובא בשולחן ערוך בהלכות תעניות אורח חיים סימן תקס ס"ג). למשל, מגן אברהם, פרי מגדים וערוך השולחן (סי' תצג) התירו נגינה ומחולות של מצווה בלבד (ברית מילה, בר מצוה וכד'), כאשר הדבר מקובל, ולא של רשות. ובעל המשנה ברורה כתב: "בשאר ריקודין ומחולות של רשות בודאי יש ליזהר". שימי לב שהוא אינו כותב שאסור (ואף לא מדרבנן), שכן זהו מנהג בלבד.
אולם רבים מן המקורות העוסקים באיסור שמיעת מוזיקה בכלל, דנים בתקופת בין המיצרים, או אף לאורך השנה כולה בשל חיוב האבלות על החורבן (סוטה מח, ע"א, רמב"ם תעניות, פ"ה, הי"ד), לפוסקים אלה, איסורי המוזיקה מהלכות האבלות מועתקים גם לימי ספירת העומר, שאף בהם ישנה אבלות מסויימת. אך כבר הרמ"א כתב שנהוג להקל בשאר ימות השנה. ואכן לצערנו, רובנו לא מקפידים על הימנעות משמיעת מוזיקה במהלך השנה כזכר החורבן. 
בנוגע לשמיעת שירים ווקאליים באמצעות מכשירים אלקטרוניים (רדיו, טלפון נייד וכד'), ישנם מתירים, המחלקים בין שירה "חיה" ובין שירה מוקלטת (אגרות משה יורה דעה חלק ב, קלז, ואורח חיים חלק א, קסו,  יחוה דעת חלק ו, לד, חלק ג, ל), וישנם אוסרים (ציץ אליעזר טו, לג, שבט הלוי ח, קכז). יחד עם זאת, רבים מודים ששמיעת מוזיקה מוקלטת מותרת, שכן אינה נחשבת כשירה ממשית, ולא נכללה באיסור המקורי (חלקת יעקב אורח חיים סימן סד), ובדומה לכך איננו יוצאים ידי חובה בשמיעת מגילה דרך הרדיו. מלבד זאת מדובר בדבר שגרתי, שאין בו חגיגיות או שמחה מיוחדת, ולכן היא מותרת בימי הספירה.
לעניינינו, כל ההנמקה להחמיר בשמיעת מוזיקה נועדה למעט בשמחה ובריקודים. כל זה אינו שייך כמובן בשירי זיכרון ואבלות, וכבר נהגו לחלק בין סוגי המוזיקה, ולהתיר שירי עצבות, המעוררים הספד ובכי (שו"ת מהר"ם שיק יורה דעה סימן שסח). ויותר מכך, ערבי הזיכרון לנופלים אף מהווים תיקון לגורם האבלות – שנאת חינם, ויש בו אחדות, כבוד, הזדהות ואהבה בין חלקי העם ובין יחידים. יוצא מכך, שלא רק שאסור להשתתף בערבי זיכרון אלה, אלא אף יש בהם צד של מצוה.
בברכה,
עידית### שאלה  
 שלום רב.
הילדים שלי לפעמים משחקים במשחק של בניית אוהל משמיכות בחדר שלהם בשבת אחר הצהריים.
בשבת אחת התארח אצלנו אורח שזרק לי הערה על כך שיש בעיה הלכתית עם זה.
האם זה נכון?
 . ### תשובה  
  שלום רב.
בניית אוהל היא משחק נהדר שמפתח יצירה, דמיון, מוטוריקה ושיתוף פעולה, ובכל זאת היא דורשת דיוק ובירור לגבי שבת.
חכמים אסרו לבנות אוהל ארעי בשבת (שבת קכה עמוד ב) וכך נפסק בשולחן ערוך (אורח חיים סימן שטו).
אמנם, חכמים התירו להוסיף על אוהל ארעי, כל עוד חלק מגגו כבר קיים, ואפילו אם נבנה מגגו רק טפח, כלומר 8 ס"מ. הדוגמא המופיעה בגמרא למקרה כזה היא סככה שנפתחת ונסגרת: אם היא פתוחה לפחות טפח מותר להמשיך ולפתוח אותה בשבת.
לכן נראה שאם ילדייך מרחיבים "גג" אחר שכבר קיים – כגון מיטה גבוהה או שולחן – אפשר להתיר להם לבנות. (ראי משנה ברורה סימן שטו סעיף קטן יד)
במידה והם בונים אוהל שלם להיות בתוכו, כגון על גבי כיסאות, עליהם לשנות מסדר הבנייה הרגיל, כלומר למתוח את השמיכה תחילה ורק אחר כך להכניס את הכיסאות או המקלות תחתיה. באופן כזה  מותר (ראי פניני הלכה, שבת כד סעיף ז).
 
באופן כללי, הייתי ממליצה לחשוב על הדרך הנכונה להעיר לילדים בשאלות של הלכה בכלל והלכות שבת בפרט. אם הילדים קטנים ואינם מבינים אין טעם להעיר להם, לילדים יותר גדולים כדאי להסביר בנועם ולהציע להם לשחק באופן המותר.
 
שבת שלום
בת שבע
 
————————————————————————————-
מקורות להרחבה:
 
הרב מלמד, פניני הלכה, שבת , פרק כד סעיף ז:
אסרו חכמים לעשות אוהל ארעי בשבת, אבל אם משנים את סדר הקמתו – מותר. לפיכך, אסור לילדים לפרוס שמיכה על כסאות כדי ליצור שם אוהל להסתופף בתוכו. אבל אם ימתחו תחילה את השמיכה באוויר ואח"כ יכניסו את הכסאות תחתיה – מותר. וכן אסור לבנות מאבני לגו בית או חנייה שיש בהם חלל של טפח על טפח, אבל אם יאחזו קודם את הגג ואח"כ יחברו תחתיו את הקירות – מותר(לעיל טו, ה).
שולחן ערוך אורח חיים הלכות שבת סימן שטו סעיף א### שאלה  
 לפעמים, מרוב לחץ ביום שישי קצר, קורה שרק ברגע שלפני האחרון אני נזכרת שאני רוצה לאפות עוד עוגה לשבת.
יש לי טיימר בתנור שגורם לכיבוי התנור אחרי זמן מתוכנן מראש.
האם יש לי אפשרות להכניס עוגה לתנור לפני שבת ולכוון שהתנור יכבה בזמן בו העוגה אמורה להיות אפויה?
 . ### תשובה  
 שלום רב.
שאלתך טובה וודאי שעוגה חמה וטעימה בשבת זה דבר נפלא!
ראשית, יש לדעת שבשונה מעניינים אחרים שיכולים לפעול בשבת ע"י שעון שבת (כהדלקת אור למשל), בדיני בישול ואפייה הדין קצת שונה, ואין היתר שכל המלאכה תיעשה מעצמה בשבת. הטעם המרכזי לעניין הוא החשש "שמא יחתה בגחלים",  כלומר: במאכל המתבשל במהלך השבת  גם אם ההנחה על האש נעשתה ביום שישי, יש חשש שאני ארצה לזרז את מלאכת הבישול, ולשם כך אהפוך את הגחלים על מנת להגביר  את האש, ובכך אעבור על מלאכת הבערה מדאורייתא.
עם זאת, במצב שבו התבשיל או המאפה מוכן בכניסת שבת, גם אם באופן חלקי – התירו חכמים, בתנאים מסוימים, להמשיך את אפייתו או בישולו בשבת עצמה.
לגבי אפייה בתנור:
המשנה במסכת שבת אומרת: "אין נותנים את הפת לתנור עם חשכה (כלומר לפני כניסת השבת)… אלא כדי שיקרמו פניה". הב"ח (אורח חיים סימן רנד) מלמד שדין זה רלוונטי לא רק לפת אלא גם לעוגה.
בגמרא (שבת דף יט עמוד ב) ובראשונים שם דנים מהי בדיוק קרימת הפנים.
לגבי פת, הרמ"א מסביר שהמדד לקרימת הפנים הוא שאם פורס את הפת אין החוטים נמשכים, כלומר – הבצק מספיק יציב ובפריסה לא נמשכים מעין חוטי בצק. נראה לי שדין זה אינו מתאים לעוגה, ובעוגה נראה שקרימת הפנים היא ההתקשות של החלק החיצוני של העוגה.
דיון נוסף הוא בשאלה האם יש צורך ששני צדדי הפת (שנראתה כנראה כפיתה של ימינו) צריכים לקרום או שדי בצד אחד. ביחס לעוגה, לכתחילה ראוי להחמיר ולדרוש שיקרמו פניה של העוגה משני הצדדים, כלומר – שהחלק החיצוני של העוגה יתקשה מלמעלה ומלמטה. למעשה, קשה לדעת מתי מתקשה החלק התחתון, אך במצב שבו העוגה נמצאת במרכז התנור אפשר להניח שכאשר התקשה חלקה העליון של העוגה גם החלק התחתון כבר התקשה.### שאלה  
 שלום,
כל כתבה שאני קוראת על נישואין יהודיים הם על הקשר הנפשי שבין איש לאישתו ואני מבינה למה..  זה באמת מדהים.
אני יודעת מה אסור שיהיה בקשר הפיזי אבל באמת שאני כבר לא מבינה את המותר , התחזקתי ועד לפני שנתיים הייתי בעולם חילוני כך שעכשיו אני לא יודעת אם הדברים שאהבתי בזוגיות החילונית שהייתה לי מותרים גם בזוגיות הדתיה שתהיה לי בעזרת ה´ ,  אני יודעת שהיהדות כן מאוד מקדשת את יחסי האישות אבל מצד שני זה נשמע לי  שעושים את זה בכמו קרירות או עדינות כזו .. בעיקר בשביל המצווה ואני שואלת – האם גם הם מפלרטטים , צוחקים , האם הבעל מרים אותה והיא צוחקת בקול, האם הוא מדגדג אותה והיא מחבקת אותו .. האם במהלך היחסים צריכים להיות כאלה .. רק אוהבים או שיש גם תשוקה , תעוזה וטירוף כזה ! כי מכל מה שאני קוראת זה נראה שהכל באהבה עדינה כזו ומחושבת…  ולא יודעת, אני לא אדם כזה שקט .. אני אוהבת טירוף כזה,  האם היחסים והדיבור צריכים להיות עדינים כאלה כל הזמן ונזהרים? כי אני רוצה להיות פתוחה איתו ב100% , בלי מסכות , להשים הכל על השולחן. ולא נראה לי  שאני אישה עדינה כזו, אני קצת מטורפת ואוהבת את זה – אבל כאן אולי השאלה הגדולה – יכול להיות שזה  בהשפעת העולם החילוני שהכרתי?. ### תשובה  
 תודה מראש , תשובה תביא לי הרבה נחת כי אני נורא מבולבלת. 
 
תשובה 
לשואלת היקרה.
ראשית אני רוצה לברך אותך על תהליך ההתחזקות שלך. מאחלת לך שתרגישי איך ה' איתך בכל רגע ורגע. ולשאלתך: השאלה שלך נפלאה, והיא מעידה על חוש בריא מאוד בכל הנוגע לזוגיות ולמיניות. אני יכולה להבין מדוע קיבלת את הרושם, המוטעה, שהאווירה בין בני זוג דתיים היא  אך ורק "כבדת ראש" ורצינית. הדיבור על מיניות בקרב הציבור הדתי נעשה פעמים רבות מתוך כובד ראש ועדינות רבה מתוך הרצון לדייק ולשמור על צניעות וכבוד. ייתכן שמשם כך נוצר הרושם שגם המיניות עצמה היא כזו, נטולת קלילות, תעוזה, שמחה וצחוק בריא. אבל למען האמת, אין כל סיבה, הלכתית או דתית, להכביד את האווירה הנלווית לאינטימיות וליחסים המיניים בין בני זוג.. כבר בתורה המילה שנבחרה כדי לבטא מגע מיני היא "לצחק" מלשון צחוק ושמחה: "וישקף אבימלך מלך פלשתים בעד החלון וירא והנה יצחק מצחק את רבקה אשתו. (בראשית, כ"ו, ח). "
שאלת התעוזה זוכה ליחס מורכב יותר. הגמרא מתחבטת בשאלה עד כמה מותר ראוי שיחסי האישות בין איש ואשתו יהיו  נועזים. בגמרא מובאות דעות לכאן ולכאן, ויש לציין כי הסוברים שהתעוזה היא יתרון, הם רבים יותר מאלו הסוברים שאין לזה מקום. המתנגדים לתעוזה הם: ר' יוחנן בן דהבאי (נדרים כ' ע"ב ואמא שלום אשתו של ר' אליעזר (שם). התומכים בתעוזה הם: ר' יוחנן על שיטת חכמים (נדרים כ' ע"ב), מעשה באישה שבאה לפני רבי (שם) מעשה באישה שבאה לפני רבא (שם), עצת רב חסדא לבנותיו (שבת, קמ ע"ב) ואפשר גם לפרש כך את הסוגיה על המשיא בתו לתלמיד חכם (המימרא של ר' מאיר בפסחים מ"ט ע"ב). עמדת התומכים היא זו שהתקבלה להלכה (למשל : רמב"ם הלכות איסורי ביאה, כ"א, י').### שאלה  
 שלום רב. הייתי רוצה לגעת בשאלה שמטרידה אותי כבר זמן רב ונוגעת בנושא השואה הנוראה שעברה על העם היהודי. ראשית, אציין שכבר קראתי מספר תשובות לשאלות קודמות שנשאלו בקשר לנושא זה אך אף אחת מהן לא הניחה את דעתי משום שאף שחלק מהתשובות עשויות להישמע אפשריות (אני לא ממש רוצה לומר הגיוניות), הן יותר מתאימות למצב שבו מסתכלים על שאלה זו בצורה טכנית, יבשה, משום שנוגעות יותר לשאלת ה"למה" ולא לשאלת ה"איך", שכן ייתכן שהשואה התרחשה בעקבות אחוזי ההתבוללות שעלו בקצב גדול והתקרבו אף למאה אחוזים ושבעקבות השואה קמה מדינת ישראל ובעקבות דברים רעים באים לאחר מכן הדברים הטובים, אך האם היינו יכולים לומר זאת בפני אדם שעבר את הזוועות? אני ממש לא בטוח, משום שאין הן מניחות את הדעת. זאת משום שכאמור הן נוגעות יותר ל"למה" ולא ל"איך", ואני רוצה לגעת ב"איך", כלומר, לא רק למה קרתה השואה (גם כמובן) אלא בעיקר למה היא קרתה כפי שקרתה? למה בסבל רב בעוצמות כה אדירות ובזוועתיות בלתי נתפסת? למה ברמת סבל שכזו?. ### תשובה  
 תשובה
שלום רב,
אתה שואל שאלה חזקה מאוד. הרשה לי להזמין אותך לתרגיל מחשבה קצר: דמיין לעצמך שאתה שואל את השאלה הזו, ומקבל תשובה שמניחה את דעתך ואתה מרוצה ומרגיש שנגולה אבן מלבך: "סופסוף הבנתי! הבנתי מדוע השואה התרחשה בעוצמות כה אדירות, מדוע היה הכרח בכל כך הרבה סבל!". ואכן, ברמה האישית זוהי חוויה חיובית. מרגיע לחשוב שיש לנו תשובה אמיתית לשאלה שמייסרת אותנו. אבל כשמדובר בנושא כמו השואה הבעיה מתעוררת לדעתי  ברמה המוסרית והדתית ישנן התרחשויות שבהן הסבל הוא קיצוני ובלתי נתפס עד כדי כך שאין דרך להכיל את משמעותם בשכלנו.להבין אירועים מסוג זה פירושו לסגור אותם בתוך משבצת ובכך לא לתת מקום לממד הקטסטרופלי שהן נושאים בחובם. כאשר אנחנו "מבינים" קטסטרופה בסדר גודל כל כך קיצוני, אנחנו למעשה מקטינים אותה ומבטלים אותה.
האם קורה לך שאנשים בסביבתך התנהגו כאילו הם מבינים אותך אבל הרגשת מועקה גדולה כי אתה יודע שהם רחוקים מאד מהבנה ? זוהי דוגמא פשוטה לאופן שבו "הבנה" של משהו עלולה דווקא להחמיץ אותו. אבל למעשה, בנושא כמו השואה לא רק ההבנה השגויה היא הבעיה אלא אף "ההבנה הנכונה". אנסה להסביר: תורת התארים השליליים של הרמב"ם למשל ( מורה נבוכים, חלק ראשון, פרק נ"ח )  שוללת את האפשרות לתאר את הקב"ה בשמות תואר, גם אם אלו תארים נכונים וטובים, מאחר וכל נסיון לתאר את הקב"ה, שהוא אינסופי, למעשה מקטין ומצמצם אותו. לדעתי, להבדיל, עלינו להתייחס אל השואה באותה מטבע. הממדים הבלתי נתפסים של השואה, על הסבל והאכזריות שבהם, הם אינסופיים,  וכל יומרה להסביר אותם מצמצמת אותם.### שאלה  
 שלום,
בשנים האחרונות קרו מספר גילויים של התנהגות מינית לא ראוייה של רבנים מהשורה הראשונה. החל מרב מוטי אלון ורב עזרא שיינברג ועד לגילויים האחרונים על רב שמואל טל. חשבתי להציע לקבוע שכל רב שמקבל אדם לייעוץ בנושאים של זוגיות יעשה זאת בנוכחות של אשתו. אם לאשה יש מה להציע בייעוץ, אז זהו מצב אידאלי. וגם, אני חושב שצריך לדרוש מרבנים שחטאו להתוודות בפומבי על חטאיהם. ולהראות שמי שעוזב את החטא מתוודה, מטופל פסיכולוגית, ונוקט בצעדים שמראים שהוא לא יחזור לחטא יוכל בזהירות לחזור אל תוך הקהילה.
מה ניתן לעשות כדי שמקרה כזה לא יחזור על עצמו?. ### תשובה  
 שלום לך,  תודה רבה על דבריך החשובים.
בטרם אענה על שאלותיך, אתייחס לעצם התופעה של רבנים המטפלים באנשים. בעבר, לפני שהמדע התפתח, לפני שתחום הרפואה התפתח ולפני שתחום הטיפול הנפשי נוצר, רבנים עסקו לפעמים גם במתן עצות רפואיות או בטיפול נפשי. כיום, לאחר שיש לנו רופאים מוסמכים, לא יעלה על הדעת שרב יעניק הנחיות רפואיות, יבצע ניתוחים או ירשום תרופות. כך גם לגבי תחום הייעוץ הזוגי והטיפול הנפשי. ההכשרה שעוברים כיום רבנים על מנת לכהן בתפקידם, לא כוללת הכשרה מקצועית לטיפול בזוגות או באנשים הסובלים ממצוקה נפשית.
לכן, חובתו של רב שמקבל פניה מאנשים הזקוקים לטיפול או ייעוץ זוגי, היא לרכך את מצוקתם על ידי כך שיעודד אותם לגשת לטיפול אצל גורם מקצועי. כל רב שלוקח על עצמו את תפקיד המטפל הזוגי, כלומר- קובע פגישות נוספות עם בני הזוג ומציע להם לטפל בעצמו במצוקתם, מועל בתפקידו ויש להיזהר מפניו. לא משום שמדובר בהכרח באדם נצלן, אלא משום שמדובר באדם שעוסק בדיני נפשות, מבלי שיש לו כלים מתאימים לכך, וסופו שיביא לידי פגיעה, גם אם מתוך כוונות טובות.כאשר בני הזוג בשום פנים ואופן לא מוכן לפנות לטיפול מקצועי, יש לדון מהם מגבלות הסיוע שהרב יכול להציע להם. אך לרוב זה לא המקרה. לרוב בני זוג מקבלים את עצת הרב לפנות לייעוץ זוגי,וכל מה שהם צריכים זה עידוד לפעול בכיוון מקצועי, תוך הכוונה לאיש טיפול ראוי, המתאים להשקפת עולמם.
וכעת לשאלותיך. כדי למנוע מהתופעה של רבנים פוגעים לחזור על עצמה, אציע כאן שלוש נקודות:
הראשונה, להעלות למודעות הציבורית את חשיבות הטיפול המקצועי, ההפניה לאנשי טיפול בעלי השקפת עולם רלוונטית, והסכנות הכרוכות בפניה לרבנים או לאנשים שהם חסרי הכשרה בכל הנוגע לתחום המסוכן של בריאות הנפש או הייעוץ הזוגי. השנייה: להצטייד במכשיר הקלטה בעת פגישה שהיא גורלית עבורנו. זה דבר שהוא נכון עבור כל שיחה גורלית, לא רק לשיחה עם רב. אין עבירה פלילית בהקלטת אדם כאשר המקליט נוכח בשיחה. ניתן כמובן גם ליידע את הרב שהשיחה מוקלטת, אך לא חובה. השלישית, לקבוע קוד אתי שיטיל מגבלות על המפגש בין הרב לפונים אליו. רב שיפר את הקוד הזה יהיה כפוף לסנקציות.
תודה על דבריך, והלוואי שיהיו עוד אנשים כמוך שמוטרדים מהנושא ומבקשים לעשות שינוי.### שאלה  
 שלום רב,
בעקבות פרסום החשדות כלפי הרב טל,
אני מוטרד מהמחשבה שישנם רבנים שידעו את כל אשר נעשה ושמרו את הדבר כך שנוספו נפגעים. אני מודע לחזקת החפות אבל אני מתלבט מאוד! אולי צריך לדון כל אדם לכף זכות, ובעצם זה לא נכון לפרסם חשדות כאלו. בנוסף להתלבטות הפנימית, אני לא בטוח כיצד להתמודד מול שאלותיהם של חילונים בנושא זה. יש כאן חילול השם בנוסף לחטאים האחרים.
בתודה.. ### תשובה  
 שלום לך. שאלתך חשובה מאוד, משום שהיא עוסקת במתח שבין הרצון למנוע פגיעה בזולת, לבין חזקת החפות, והחובה לדון לכף זכות.
ובכן, אנשי ציבור שפרנסתם מבוססת על שמם הטוב, חייבים לספק לציבור הסברים בנוגע לכל חשד שעולה כלפיהם. כך עולה מדברי הרמב"ן בפירושו על פרשת שמות, י"ח, כ"א. הרמב"ן עוסק בקביעת הגמרא (בבא בתרא, נ"ח ע"ב), לפיה כל דיין שניתן להוציא ממנו ממון בדין, איננו דיין,  וטוען שדיינים שיש כלפיהם חשד כלשהו שמטיל ספק ביושרם, עליהם להפריך את החשד מיוזמתם. כלומר, לפי הקוד האתי שמציע הרמב"ן, כאשר מדובר ברבנים, אין להם רשות להשתמש בחזקת החפות ולטעון לחפותם מבלי לפזר את החשדות כלפיהם.
מבחינה הלכתית, אם אדם פרטי נחשף לסיפורים מטרידים שמהם עולה חשש שרב כלשהו מנצל את סמכותו לפגיעה בזולת, האדם הפרטי חייב לדווח על כך לגורמים שמטפלים בנושאים כאלו, מדין "לא תעמוד על דם רעך". אם מדובר בחשד לעבירה פלילית, יש לפנות למשטרה. אם מדובר בתחום אפור יותר, שבו לא בטוח שיש עבירה פלילית אך ייתכן שיש פגיעה בזולת, יש לפנות לפורום תקנה, שפועל תמיד בחסות היועץ המשפטי לממשלה.
באשר לחשש לשון הרע: מבחינה הלכתית, כבר קבע החפץ חיים שמותר לספר על אדם אחר את כל האמת הידועה לך לגביו, כאשר הכוונה היא לתועלת, כמו למשל מניעת פגיעה בזולת. (התנאים להגדרת לשון הרע לתועלת מופיעים בהלכות לשון הרע, כלל י', לחפץ חיים). גיבוי לכך ניתן למצוא למשל גם אצל רבנו יונה, (שערי תשובה, שער שלישי, רכ"א).
לגבי שאלתך השלישית, כיצד נשיב לחברינו המתרעמים על חילול ה' הגדול. ראשית, ניתן להזדהות עם תחושת חילול ה'. אכן יש כאן חילול ה', והדבר כואב לכל מי שאוהב את ה' ותורתו ומאמין שתורתו אמת. למדנות תורנית איננה מהווה "חיסון" מפני חולשות אנושיות. האדם תמיד יכול לבחור להפר את כללי התורה,  והראיה לכך היא שהקב"ה מכניס בתורתו את הציווי לבחור בחיים ולא בדרך המנוגדת לתורה. אילו התורה הייתה מהווה חיסון מפני בחירה ברע, היה מספיק לצוות עלינו ללמוד אותה, ולא היה צורך לצוות עלינו גם לבחור בה, "ובחרת בחיים".
לבסוף, בנוגע לחובתנו לדון לכף זכות כל אדם: יש המתבלבלים וחושבים שהחובה לדון לכף זכות מחייבת אותנו לפרש כל סיטואציה בעייתית ומחשידה, באופן שמתעלם מהחשד, ולהתאמץ לתת לו הסבר אחר שמנקה את האדם מהחשד. זוהי אי הבנה חמורה של המושג "לדון לכף זכות". כאשר מדובר בחשש לפגיעה בזולת או לפגיעה בך באופן אישי,לדון לכף זכות פירשה להכיר בכך שייתכן שהאדם חטא, אך לקוות שהסיבה לכך איננה נובעת מהיותו אדם רע. חובתנו היא להכיר בחולשה האנושית שעשויה להיות מנת חלקו של כל אדם, אפילו של אנשים גדולים. לאחר שנודע לנו שאדם חטא, נוכל לדון אותו לכף זכות בך שנחשוב על הגורמים שגרמו לו לחטוא: אולי הוא חלילה לוקה בנפשו, למשל, סבור שרוח הקודש מדברת אליו אך למעשה מדובר בהתפרצות מצערת ומסוכנת של מחלת נפש. או לחלופין, אולי הוא בעצמו היה קורבן להתעללות בילדותו. אבל כל הסיבות הללו, לא מפחיתות מהאחריות שלנו לזהות פגיעה בזולת, ולהזהיר את הציבור מפניה.
שנזכה למנוע חילול ה' ולהרבות בקידוש ה'.### שאלה  
 היי ,
בזמן האחרון התחלתי לקרוא את קריאת שמע שעל המיטה ,
ויש לי מספר שאלות
האם זה בסדר לקרוא גם אם אני לא קוראת ערבית ?
האם זה בסדר לקרוא עד פרשת הציצית?
תודה רבה מראש !. ### תשובה  
 שלום לך,
ראשית אפתח ביישר כח על כך שהתחלת לקרוא קריאת שמע על המיטה. בהצלחה!
לגבי שאלותיך:
גם מי שלא מתפללת ערבית ראוי שתקרא קריאת שמע על המיטה. זו קריאת שמע שנתקנה בנוסף לתפילת ערבית ואינה תלויה בתפילה כלל.
הגמרא במסכת ברכות (דף ס, ע"ב) אומרת:
הנכנס לישן על מטתו אומר משמע ישראל עד והיה אם שמוע. ואומר ברוך המפיל חבלי שינה על עיני ותנומה על עפעפי ומאיר לאישון בת עין… וכו'
כלומר, מעיקר הדין, לפי הגמרא ורוב הראשונים, מספיק לומר פרשיה ראשונה של קריאת שמע.
כך גם נפסק בשו"ע (או"ח סימן רלט):
קורא על מטתו פרשה ראשונה של שמע (דברים ו, ד – ט) ומברך: המפיל חבלי שינה על עיני וכו'.
אמנם יש דעות מעטות בפוסקים שיש לומר את שלושת הפרשיות (מופיע במשנה ברורה) אבל הן נדחו לפי רוב הפסוקים למעשה. (ראי פניני הלכה למשל הלכות תפילה פרק כו).
שיטת ר"ח שמופיעה ברא"ש היא לומר גם את פרשית "והיה אם שמוע".
למעשה, את יכולה להמשיך במנהגך ואף להסתפק בפרשיה הראשונה בלבד.
ראוי אולי להוסיף את ברכת המפיל ופסוקי שמירה נוספים לפי המנהגים השונים. (אם יש לך דרך לברר מה המנהג המשפחתי, אם לא, כדאי לברך המפיל כפי המופיע בסידורים.)
באופן כללי, אני ממליצה לעיין בספר פניני הלכה (הקיים גם ברשת בקישור…)
וכמובן שמאד אשמח לסייע עוד.
בברכה רבה### שאלה  
 שלום רב, 
תאריך החתונה שלנו הוא ליל י"א בטבת. התאריך נקבע עקב אילוצים רבים של המשפחה, כמו הורי החתן ומשפחתו שנמצאים כולם בחו"ל ויכולים להגיע רק במועדים מסוימים לארץ… על  מנת לא לדחות את הנישואין בשנה שלמה לפחות, נאלצנו להתפשר על תאריך זה…(שאף מייקר עבורנו את האירוע כיוון שיוצא ביום חמישי.)
ביררתי עם רב שאמר שאין בעיה הלכתית להתחתן לאחר צאת הצום. 
שאלתי היא האם יש בעיה הלכתית עם ההכנות לחתונה, ההתארגנות ביום עצמו – איפור, לבוש חגיגי וכד' כיוון שמדובר ביום תענית. האם יש הקלות מסוימות לכלה וחתן ביום כזה? . ### תשובה  
 מה עושים…? 
תודה
תשובה:
התשובה ניתנה על ידי הרבנית בת שבע סמט, כחלק ממיזם "משיבת נפש – רבניות בית הלל".
שלום לך!
ראשית, סליחה גדולה על העיכוב בתשובה.
שנית, הרבה ברכות למזל טוב גדול!
לגבי ההכנות:
צום עשרה בטבת תוקן על ידי חז"ל מפני שבאותו יום בא נבוכדנאצר מלך בבל עם חילותיו לצור על ירושלים, וממצור זה התחילה הפורענות שנסתיימה בחורבן בית המקדש הראשון וגלות השכינה.
למרות כל זה, הוא נחשב לאחד מהצומות ה"קלים" (בשונה מתשעה באב ויום כיפור), כלומר, שלא חלים בו איסורי רחיצה וסיכה.
לכן, אין בעיה להתרחץ, להתאפר ולהתארגן ביום התענית.
ימי התענית נועדו לעורר אותנו בתשובה, גם ערב החתונה נודע כ"יום כיפור קטן" לחתן והכלה, ולכן הדברים יכולים אפילו להשתלב כיום של תשובה ותיקון.
שתזכו לבנות את ביתכם כבניית חורבה אחת מחורבות ירושלים.
ברכות חמות
בת שבערבנית בת שבע היא רמי"ת בבית המדרש לנשים במגדל עוז.
מקורות להרחבה:
שולחן ערוך אורח חיים הלכות תשעה באב ושאר תעניות סימן תקמט סעיףא:
חייבים להתענות בתשעה באב ובי"ז בתמוז ובג' בתשרי ובעשרה בטבת, מפני דברים הרעים שאירעו בהם:
שולחן ערוך אורח חיים הלכות תשעה באב ושאר תעניות סימן תקנ סעיף ב:
צומות הללו, חוץ מט' באב, מותרים ברחיצה וסיכה ונעילת הסנדל ותשמיש המטה, ואין צריך להפסיק בהם מבעו דיום.
משנה ברורה סימן תקמט
חייבים להתענות וכו' – והוא מדברי הנביאים כדכתיב בקרא (זכריה ח) צום הרביעי וצום החמישי וצום השביעי וצום העשירי וגו' ואחז"ל צום הרביעי זה י"ז בתמוז שהוא בחדש רביעי למנין החדשים ו צום החמישי זה ט' באב שהוא בחודש החמישי וצום השביעי זה צום גדלי' שהוא בחודש השביעי וצום העשירי זה עשרה בטבת שהוא בחודש העשירי. וכל אלו הימים כל ישראל מתענים בהם מפני הצרות שאירעו בהם כדי לעורר הלבבות לפקח על דרכי התשובה ויהיה זה זכרון למעשינו הרעים ומעשה אבותינו שהיה כמעשינו עתה  עד שגרם להם ולנו אותן הצרות שבזכרון הדברים אלו נשוב להטיב כמו שנאמר והתודו את עונם ואת עון אבותם וגו'.
ולכן חייב כל איש לשום אל ליבו באותן הימים, ולפשפש במעשיו ולשוב בהן. כי אין העיקר התענית, כמו שכתוב באנשי נינוה: "וירא ה' את מעשיהם", ואמרו חז"ל: "את שקם ואת תעניתם" לא נאמר, אלא "את מעשיהם", ואין התענית אלא הכנה לתשובה.### שאלה  
 היי, נולדתי עם השם שלומציון תהילה. מקור השם שלומציון הוא מסבתא שלי מצד האמא. לא אהבתי את השם הזה מאז ומתמיד. עד כיתה ו קראו לי שלומציון. כשעברנו לעיר אחרת השתמשתי בשם השני שלי תהילה ולא סיפרתי על השם שלומציון. גדלתי והגעתי לגיל 17 כיתה יא והחלטתי להוריד את השם הראשון מהתז. לפני כמה ימים הורדתי במשרד הפנים והשארתי רק את בשם תהילה. רציתי לשאול אם זה בסדר שהורדתי את השם? כי ישנם הרבה ספורים שהורדת שם מביאה מזל רע או פתאום ניהיהם ההפך מימה שהיו לפני השינוי שם. כמו עצבנים יותר , לא מצליחים בדברים בחיים וכו' רציתי לדעת את חוות דעתכם תודה .
 . ### תשובה  
 שלום רב.
זכית בשני שמות יפים ומיוחדים.
באופן כללי- הורדת שם או שינוי שם אינו מביא מזל רע בחיים. אין לנו דרך לדעת מה שיקוליו של הקב"ה בחלוקת הטוב והרע בעולמנו. ברוך ה', אלוקים נתן לנו בחירה חופשית לבחור את הטוב, לשמור את מצוותיו ולעשות טוב.
למרות זאת, לפעמים שינוי שם הוא ביטוי חיצוני לתחושות פנימיות ולשינוי פנימי. בדרך כלל, כמו בהרבה דברים כדאי לטפל גם בפנים ולא רק בסימפטום החיצוני.
אני מציעה לך לשאול את עצמך מה הפריע לך בשם שלומציון ומדוע החלטת להוריד את השם גם באופן רשמי. האם הרגשת טוב עם השינוי אז? ועכשיו?
כמו כן, לא כתבת בשאלה על הוריך. האם שוחחת איתם בנושא הזה? איך הם חוו את ההחלפה בכיתה ד'? מה הייתה תגובתם אז ומה תגובתם עכשיו כשהורדת את השם גם באופן רשמי? אולי הדיבור איתם יסייע לך לחיות בתחושה יותר טובה עם ההכרעה שלך.
אם תרצי, תוכלי לפרט יותר ואולי אוכל לעזור במעט.
בברכה### שאלה  
 שלום,
רציתי לשאול לגבי שם שני, לבני בן השנה קראנו בשם שני על שם אבא של בעלי מלכתחילה לא כ"כ רציתי את השם ועכשיו מתחרטת ולא רוצה שיקרא על שמו.  ביום יום בכלל לא קוראים לו בשם שני האם יש אפשרות להורידו מה התהליך לפי התורה.
בתודה והמשך ערב טוב.. ### תשובה  
 שלום לך.
שאלת עלה אם וכיצד אפשרי להוריד שם שני, אבל העלת בדברייך שהייתה התלבטות מראש סביב נתינת השם. הייתי שמחה לשאול אותך מדוע לכתחילה לא רצית לתת את השם השני, מדוע הסכמת אז ומדוע עכשיו את מתחרטת. ממה נובע הקושי שלך עם השם הזה דווקא? האם בעלך שותף לקושי שלך? האם שוחחתם על העניין?
אני מציעה שלצד השאלה על הפרוצדורה כדאי לך להתייעץ גם עם משהו שמכיר אותך ואת משפחתך כדי לברר האם הורדת השם לא עלולה לגרום לפגיעה בבעלך או במשפחתו.
לגבי עצם נתינת שם שני: המנהג לתת שם שני קיים בכל קהילות ישראל והיה קיים גם בדורות הקודמים. אפשר ומותר לתת שם שני, גם אם לא משתמשים בו ביומיום.
לעיתים חשוב להורים שיהיה שימוש בשם השני כמו בשם הראשון, ולעיתים השם השני בא דווקא כדי שלא ישתמשו בו תמיד.
מדרש חז"ל, ובעקבותיו זלדה המשוררת, כתבו שלכל איש יש שמות רבים – הראשון הוא השם שנתנו לו הוריו, אבל במהלך חייו נוספים לאדם שמות אחרים ומגוונים. השם, בעיניי, איננו רק הכינוי בו קוראים לאדם חבריו ובני משפחתו אלא גם מטען מסוים שאותו האדם נושא אתו.
לי, למשל, יש שם שני שאינני משתמשת בו. נקראתי על שם דודתו של אבי שנרצחה באושוויץ. מימיי לא קראו לי בשם זה ובכל זאת אני מרגישה שאני נושאת באיזשהו אופן את זכרה בעולם. נשיאת זכרה היא חלק ממני.
נתינת שם שני, על שם סב הילד, או סב הוריו, היא אפשרות להעניק לילד חיבור לדורות הקודמים, להביא לפעמים להיכרות מסוימת אתם וגם לתחושה שהילד לא נולד בחלל ריק אלא יש דורות מאחוריו שמלווים אותו כל חייו, כמו ששמו מלווה אותו לכל מקום.
ולגופו של עניין, יש אפשרות הלכתית לשנות שם, אבל הייתי ממליצה לכם לחשוב ביחד האם את מעוניינים בכך ומדוע, ולשקול את העניין מחדש.במידה ותחליטו שכן מומלץ לעשות את זה בעליה לתורה בבית הכנסת.
בברכה חמה### שאלה  
 שלום, כדי להסתדר עם כיסוי הראש שלי כך, שלא יכאב לי הראש, אני מסדרת את השיער בצמה.
האם מותר לי לעשות בשבת 'צמת שיבולת', כלומר צמה שקלועה משני חלקים ולא משלושה?
תודה!
 . ### תשובה  
 שלום רב.
בשאלתך שאלת על 'צמת שיבולת', אך תיארת צמה שקלועה משני חלקים.
'צמת שיבולת' כפי שמופיעה בסרטוני ההדרכה באינטרנט אינה עשוייה משני חלקים אלא מחלקים רבים והיא וודאי אסורה בשבת מאחר והיא מורכבת אף יותר מצמה של שלושה. אולם סיבוב של שני חלקי שיער בליפוף יחד זו על זו – כלומר 'צמה' העשויה משני חלקים דינה שונה, אפרט:
אכן אין לקלוע צמה בשבת, כפי שמופיע בצורה מופרשת בשולחן ערוך( הלכות שבת סימן שג סעיף כו )
אסור לקלוע האשה שערה בשבת, ולא להתיר קליעתה, אבל יכולה לחלוק שערה.
וכך נפסק בספר אורחות שבת לגבי צמה משני חלקים (פרק י"ז הערה כ') בשם הרב שלמה זלמן אוירבעך:
"ושמענו מהגרשז"א זצ"ל שאיסור קליעה נאמר דווקא כחולקת את שערה לשלושה חלקים או יותר ועושה מהן צמה. אבל צמה העשויה משני חלקים אין בה איסור משום שאינה דומה לבניין."
לפי הבנתי, צמה הקלועה משני חלקים איננה באמת צמה מכיוון שהיא איננה קלועה אלא רק חלקי השיער מסובבים אחד על השני ולכן אין בעיה לעשות צמה כזו בשבת. היא גם מתפרקת מעצמה ואין כאן התרה כלל.
בברכה
בת שבע סמט### שאלה  
 ערב טוב 
ישנן הלכות בכיבוד הורים שקשות עליי במיוחד- כמו לא לעמוד במקומם, לא לתת חוות דעת על מה שהם אומרים, בלי ביקורת אפילו ביני לבין עצמי..
דוג':
*אם אמא שלי חווה איזה קושי היא תתייעץ איתי ותשאל את דעתי, דבר שלפעמים מכביד עליי מאוד. ואני לא יודעת מה אני אמורה לעשות?
הרי זה לא יפה, ולא מכובד להגיד לה שזה קשה לי לשמוע כי זה מציף אותה והיא רוצה לשתף מישהו..
אבל באמת שכל פעם שהיא משתפת אותי אני מרגישה שזה לא אמור להיות ככה, אין לי כלים לעזור לה, וגם היא אמא שלי ולכן היא אמורה להיות זאת שמייעצת לי ולא הפוך.. זה נק' שקשה לי.
עוד דוג'- יש עיניין בסעודת שבת שהמשפחה מדברת על תוכניות טלוויזיה כאלו ואחרות או על אנשים אחרים.. 
עכשיו, אני יכולה פשוט ללכת ולא להיות חלק, אבל אני באמת מנסה להבין מה אני יכולה לעשות במצב כזה?
נק' שלישית היא בנוגע לחינוך, שאני לא מסכימה עם החינוך של ההורים שלי.
 נק' אחרונה היא שוני בניהול בית:
אמא שלי עובדת עד חמש כך שכשהיא חוזרת הביתה היא עייפה מכדי- לבשל, לנקות וכו'
אבא שלי אותו דבר. רק העיניין הוא שאבא שלי כל יום כשהוא חוזר מהעבודה הוא מכין עם אחותי אוכל והם עושים בלאגן, דבר שמכעיס את אמא שלי שאין לה כוח לנקות אחריהם כל הזמן..
פעם אחת אמרתי לאבא שלי ולאחותי שינסו לנקות אחריהם אחרי שהם אוכלים או לפחות לרכז את הכלים אל מקום אחד וזה לא עזר, ניסיתי להזכיר שוב וזה לא עוזר.
אני יודעת שאני לא יכולה לשנות הרגלים של שנים.. מצד שני זה פוגע באמא שלי (לי זה גם מפריע, אבל אפשר להגיד שזה לא פוגע בי)
עכשיו העיניין הוא שאני לא רוצה שזה ייפול על אמא שלי ואני מנסה לנקות אחריהם אבל לפעמים זה מתסכל, לנקות את כל המטבח ובוקר אח"כ הכול שוב מלוכלך ובלאגן..
אני באמת שואלת אולי פספסתי את מקומי, יש לי כל כך רצון לעזור ולשנות ואני מרגישה שהבית מתיש אותי.. אולי זה לא נכון שאני גרה בבית, מצד שני אם אלא ההורים שלי סימן שיש לי מה ללמוד מהם, לא?
חשוב לי להגיד שאני כתבתי את השאלה כי אני רוצה להצליח לכבד את ההורים שלי ואני פשוט לא יודעת מה לעשות ..
תודה רבה על הקריאה . ### תשובה  
 התשובה ניתנה על ידי הרבנית בת שבע סמט, כחלק ממיזם "משיבת נפש – רבניות בית הלל".
שלום רב לך!
ראשית אפתח בהתפעלות מהרצון שלך להקפיד ולדייק בכיבוד הורים. ללא ספק זו אחת המצוות החשובות מצד אחד והמאתגרות את כולנו מצד שני.
אני מאמינה שעצם תשומת הלב שלך והרצון לדייק ולהשתדל בכבוד ההורים זה חלק גדול מקיום המצווה עצמה ואני בטוחה שההורים שלך חשים את זה ומוקירים על כך!
יחד עם זה, מדברייך ניכר שיש אוירה מתוחה בתוך המשפחה. ואת רגישה ומוטרדת ממתח זה, ונושא כיבוד ההורים מעצים אותו אצלך.
אפתח בהבהרה מה כלול במצוות כיבוד הורים ומה לא. חשוב לדעת שלצד החובה המוחלטת לכיבוד הורים, יש צורך לשמור על עצמנו ועל הגבולות שלנו.
התורה מחייבת את האדם בכבוד הוריו ובמוראם.  
הרמב"ם (הלכות ממרים ו, ג) מגדיר מורא וכבוד כך:
אי זהו מורא ואי זהו כבוד? מורא לא עומד במקומו ולא יושב במקומו ולא סותר את דבריו ולא מכריע את דבריו ולא יקרא לו בשמו לא בחייו ולא במותו .. אי זהו כבוד? מאכיל ומשקה מלביש ומכסה משל האב ואם אין ממון לאב ויש ממון לבן כופין אותו וזן אביו ואמו כפי מה שהוא יכול, ומוציא ומכניס ומשמשו בשאר הדברים שהשמשים משמשים בהן את הרב ועומד מפניו כדרך שהוא עומד מפני רבו.
כוונת דברי הרמב"ם ש"אין לעמוד ולשבת במקומו" היא למקרה שבו יש להורה מקום קבוע בבית שמיוחד לו. כשכתב 'לא יסתור דבריו', כוונתו שלא יאמר אדם לאביו – "אתה טועה!", אלא שיש לדון עם ההורים בצורה שמכבדת את דבריהם.
למרות זאת, מותר לאדם לחלוק על הוריו ולהעביר ביקורת, אפילו באופן גלוי, כל עוד היא נאמרת בצורה שמכבדת את ההורים.
הגמרא במסכת קידושין דף לב עמוד א,  דנה בשאלת אופן הניסוח של הערה לאבא שעובר על דברי תורה. הגמרא לא סוברת שהבן צריך לשתוק במצב כזה, אלא שעליו להגיד לאביו בצורה מכובדת שהתורה אומרת כך וכך.
לכן, גם בעניין השאלות החינוכיות, אין שום חובה הלכתית שתסכימי עם החינוך של ההורים שלך. את יכולה לכבד אותם ויחד עם זה לבקר חלק מהדרכים והשיטות. בביתך שלך בעז"ה תפעלי כדרכך.
(ברור לי, אגב, שיש עניינים שבהם את מעריכה ומוקירה את החינוך שהוריך נתנו לך.)
כמו כן, יש ודאי דברים שבהם יש לך יכולת השפעה גם בבית הוריך, כמו למשל האפשרות להשפיע בעדינות ובכבוד על תוכן סעודות השבת. את הביקורת וההערות יש להציג באופן המכבד ביותר האפשרי.
לגבי ההתייעצות של אימך איתך, הקושי שלך מאד מובן.
את חשה באופן טבעי שקיים עולם אישי של אמא שלך שלא אמור להיות חשוף אליך.
אני מאמינה שאמא שלך פונה אלייך מתוך אהבה והערכה אלייך, ובכל זאת – בהחלט מובן שזה לא נח לך.
אולי יהיה נכון לדבר עם אמך על כך בכנות ובכבוד רב ולהגיד לה שקשה לך לעזור לה?
כתבת ש"זה לא מכובד להגיד לה שזה קשה לי לשמוע", אולם אין באמירה זו חוסר כבוד לאמא.
באופן כללי, כאמור, אני חושבת שאת צריכה לפעול מתוך כיבוד הורים אבל לזכור גם את צרכייך שלך.
לכן למשל ההחלטה אם לגור עם ההורים או בדירה נפרדת לא צריכה להיות קשורה לשאלת הערכה להורים אלא לשאלה מה נכון לך (ואולי גם להם), איפה טוב לך.
כמובן, הכל יכול וצריך להיות מתוך שיח עם ההורים.
מגורים בדירה אחרת לא אומרים חלילה שאין לך מה ללמוד מהורייך. לפעמים דווקא ממרחק רואים את מה שכן יש ללמוד מהם.
לסיום, וביחס למקרה השלישי שהעלת, רציתי להזכיר לך את דברי המשנה בפרקי אבות:
"לא עליך המלאכה לגמור ואי עתיד להבטל ממנה"
במקביל לזה שאי אפשר להיבטל מהעשייה והתרומה שלך לבית ולהוריך, אדם צריך להבין בענוה שלא כל הבעיות המשפחתיות והאישיות של  משפחתו מוטלות על כתפיו. לכן עדיף לא לקחת אליך מתחים שאינם שייכים לך. כפי שעולה מדבריך את מחפשת את מקומך ובע"ה תצליחי למצוא אותו ולהתמודד בטוב עם המתחים.
מאחלת ומברכת אותך שתמשיכי לשאוף ליותר ותשמחי בביתך ובמשפחתך.
בת שבע### שאלה  
 שלום,
אני רפלקסולוגית. חברה שלי לא הרגישה טוב בשבת, והצעתי לה טיפול רפלקסולוגי. עלה בינינו דיון האם הדבר מותר בשבת, כמו ענייני רפואה אחרים שאסורים בשבת, או מותר.
תודה. ### תשובה  
 שלום רב.
בהלכות שבת אנחנו מוצאים עיסוק רחב בשאלות של רפואה בשבת.
מצד אחד ברור שבמצבים של פיקוח נפש מחללים את השבת, כמו שנפסק בשולחן ערוך:
מי שיש לו חולי של סכנה, מצוה לחלל עליו את השבת; והזריז, הרי זה משובח; והשואל, הרי זה שופך דמים. (שו"ע, או"ח, שבת שכח סעיף ב)
ומצד שני ישנה גזירת חכמים בגמרא שאסור לעשות בשבת פעולות ריפוי. כמו שפסק הרמב"ם:
אסור לבריא להתרפאות בשבת גזרה שמא ישחוק סממנין. (רמב"ם הלכות שבת פרק כא)
מקורה של  הגזירה הוא בחשש שלצורך הכנת תרופות אדם ישחוק סממנים- כלומר יבצע מלאכה אסורה של כתישת צמחים. חכמים הרחיבו את הגזירה לכל רפואה שהיא (שיש לה תחליף בתרופות), ולא רק לנטילת תרופות.
אמנם, הגזירה הזו היא גזירה מוגבלת: האיסור להתרפא בשבת נאמר רק בחולים שיש להם 'מיחושים' – כאבים בלבד.
במקרה שהחולי הוא "כאב חזק, חולי של כל הגוף או שנפל למשכב" – כלומר, כאבים חזקים מאוד שאינם מאפשרים לאדם לתפקד– כתב ה"משנה ברורה" שמותר" לעשות בשבילו רפואה שאין בה מלאכה" (משנה ברורה סימן שכח ס"ק א) וכך גם נפסק בשמירת שבת. (פרק לד, סעיף ג). כמו כן אם קיים חשש שאם לא יקח תרופות הכאב יגבר והוא יחלה- מותר לו לקחת תרופות. (שש"כ ל"ד, טז).
לכן, התשובה תלויה במידת הכאבים וברמת התפקוד של המטופלת. אם היא ממש לא הרגישה טוב בצורה שלא יכולה היתה לתפקד, מותר לרפאה בשבת. אך במידה ומדובר במיחושים בלבד ולא בכאב חזק, אכן יש בעיה מצד רפואה בשבת.
בכל מקרה, אין להשתמש במשחות וקרמים אלא רק בשמנים נוזליים.
כמובן שהתשובה ניתנה בהנחה שאת מטפלת מקצועית ורואה בטיפול עניין רפואי ולא עיסוי כלשהו בלבד.
שיהיה לבריאות כולם
בת שבע### שאלה  
 שלום וברכה לכבוד הרבניות.
יש לי תינוקת בת 7 חודשים שאינה יונקת כלל (לצערי).
האם עלי לצום בי' בטבת השבוע? במידה ואין עלי חובה הלכתית לצום, האם מותר לי לצום?
אציין שיש לי ילדים גדולים שצמים, ויש משמעות לכך שאם אני יכולה לצום, אצום בשביל הדוגמא האישית,
מעבר לכך שבשנים שבהם יכולתי (לא הייתי הרה או מניקה) צמתי.
        תודה. ### תשובה  
 שלום רב וברכות על התינוקת והלידה!
מעיקר הדין רק מעוברות ומניקות פטורות מהצומות הקלים (שנמשכים מבוקר עד ערב בלבד).
כפי שנפסק בדברי השולחן ערוך (או"ח סימן תקנד סעיף ה)
עוברות ומיניקות מתענות בט' באב … אבל בג' צומות אחרים פטורים מלהתענות.
ובדברי הרמ"א (או"ח, סימן תקנ, סעיף א)
עוברות ומיניקות שמצטערות הרבה, אין להתענות.
(ולמרות שהובא מנהג אשכנזי של מעוברות ומניקות שנהגו כן להתענות, המנהג הזה נדחה במהלך הדורות).
לכאורה כוונת "מניקה"- היא דווקא מניקה ממש, שההנקה מחלישה אותה ועלולה לפגוע בתזונת התינוק.
אך לאחר תקופת ההנקה האישה חיבת לחזור ולצום. וכך  פסקו פוסקים רבים.
(לדוגמא הרב בן ציון אבא שאול בשו"ת אור לציון (חלק ג פרק כה)  
ומינקת היינו כל שמניקה בפועל את בנה … אבל לאחר מכן חייבת להתענות, אף אם היא בתוך עשרים וארבע חודש ללידה.)
אבל יש אומרים שדין מינקת, הפטורה מהצומות הקלים, חל על כל מי שנמצאת בתוך עשרים וארבעה חודשים שאחר הלידה. לדעה זו, אין הפטור תלוי בהנקה אלא במשבר הלידה, שההתאוששות ממנו אורכת עשרים וארבעה חודשים.
כך למשל פסק הרב עובדיה יוסף (שו"ת יחוה דעת חלק א סימן לה):
והגדרת מניקה נראה דלאו דוקא כשהיא מניקה בפועל, אלא כמו שאמרו … שאין היולדת חוזרת לאיתנה עד עבור עשרים וארבעה חודש, …. והוא הדין בנידון שלנו, שפטורה היא מלהתענות כל משך כ"ד חודש, אף על פי שפסקה מלהניק את בנה כעבור שנים או שלשה חדשים.
נמצא שיש מחלוקת בין פוסקי דורנו אם אישה שבתוך  שנתיים ללידה ואינה מעוברת או מניקה צריכה לצום או לא, ולעניות דעתי נראה שזה תלוי בכל אישה ואישה:
אם את מרגישה שאת יכולה לצום ואת לא חלשה יותר משאר אנשים והצום לא יפגע בך באופן קשה- כדאי שתצומי, אולם אם את חשה חולשה ככלית וטרם חזרת לאיתנך, יש לך על מי לסמוך ואת רשאית להקל ולא לצום.
(וראי את דברי הרב מלמד בפניני הלכה כרך זמנים פרק ז סעיף ח  https://ph.yhb.org.il/05-07-08/ )
נמצא שיש מחלוקת בין פוסקי דורנו אם אישה שבתוך  שנתיים ללידה ואינה מעוברת או מניקה צריכה לצום או לא, ולעניות דעתי נראה שזה תלוי בכל אישה ואישה:
אם את מרגישה שאת יכולה לצום ואת לא חלשה יותר משאר האנשים – כדאי שתצומי, אולם אם את חשה חולשה כללית וטרם חזרת לאיתנך, יש לך על מי לסמוך לא לצום (יתכן ואפילו שכדאי שלא תצומי כדין חולה).
בנוגע לילדים הגדולים שכן צמים: אמא שאינה צמה על פי דין, יכולה להסביר לילדים שלה שאיננה צמה כי כך נפסק לה משום שהיא חלשה וכו'.
בעיני זו דוגמא אישית נכונה וראויה.
נמצא שיש מחלוקת בין פוסקי דורנו אם אישה שבתוך  שנתיים ללידה ואינה מעוברת או מניקה צריכה
בתפילה לגאולה שלמה
לשמחות ולבריאות איתנה
בת שבע### שאלה  
 בעניין מעשר כספים: איך מחשבים כמה צדקה חייבים לתת, ולאיזה מטרות?
אני סטודנטית עם מלגת מחייה, בעלי חייל משוחרר שעובד בשכר מינימום, אין לנו ילדים.. ### תשובה  
 שלום רב לך.
ראשית כל נכתוב לך יישר כח על המודעות. מצוות צדקה יש לה ערך גדול, גם בעצם העזרה לאחר וגם מעצם תנועת הנפש של הנתינה עצמה, גם אם היא מועטה מאד.
שאלת שתי שאלות ונתייחס לכל אחת בפני עצמה:
א. מעשר כספים
דין נתינת מעשר מהרווחים מופיע בדברי התוספות (תענית דף ט ע"א) ונדון בין הפוסקים האם הוא חובה מדרבנן או מנהג. השולחן ערוך לא הביא אותו כהלכה, הב"ח כתב שאין זה חובה ואילו הט"ז חתנו תמה על כך ופסק שזה חיוב גמור.
המחלוקת הזאת השפיעה רבות על הפער בשאלת הפסיקה בעניין מעשר כספים.
למרות המחלוקת בדבר תוקף חיובו של מעשר כספים, מצוות צדקה- הינה מצווה מדאורייתא וחכמים נתנו לה שיעור:
שיעור נתינתה (של מצוות צדקה), אם ידו משגת יתן כפי צורך העניים. ואם אין ידו משגת כל כך, יתן עד חומש נכסיו, מצוה מן המובחר ; ואחד מעשרה, מדה בינונית; פחות מכאן, עין רעה.(שולחן ערוך יו"ד סימן רמט)
כלומר לכל השיטות יש חובת נתינת צדקה שהשיעור שלה למידה בינונית היא כמעשר.
אמנם, מי שאינו יכול לתת צדקה כגון עני המתפרנס מהצדקה, צריך לתת את מינימום הנתינה ולא את כל המעשר.
הרמ"א פוסק שמי שאין לו מספיק לפרנסתו בכלל אינו חייב לתת כלל צדקה:פרנסת עצמו קודמת לכל אדם, ואינו חייב לתת צדקה עד שיהיה לו פרנסתו [שו"ע, יו"ד, סימן רנא]
(אגב, עני המתפרנס מהצדקה כן חייב ליתן ממה שיתנו לו כי יש לו פרנסה מסויימת, ראי שו"ע יו"ד סימן רמח. אבל אדם שאין לו מספיק לפרנסתו על פניו נראה שפטור ממצות צדקה.)
לאור הדברים הללו, במידה ויש באפשרותכם לתת מעשר מהרווחים שלכם לצדקה, מה טוב. את המעשר מחשבים מהנטו שאתם מקבלים בפועל ולא מהברוטו הראשוני.
אם אין באפשרותכם לתת מעשר, תנו כפי שאתם יכולים ויישאר לכם לפרנסתכם.
אם אין לכם מספיק לפרנסתכם ואתם נתמכים על ידי ההורים למשל- אתם פטורים לגמרי ממעשר אבל טוב שתתנו מעט לצדקה,
ולוואי ותתברכו כבברכת הגמרא בשבת (קיט ע"א):עשר תעשר – עשר בשביל שתתעשר.
ב. המטרות שבשבילן אפשר לתת את כספי הצדקה
חשוב שיעמדו נגד ענינו דברי החכמים על מצוות הצדקה, וישנן שני עקרונות מנחים שכדאי לכוון עליהם כשבוחרים למי לתת צדקה. כיוון למעלת הצדקה הגבוהה, ונתינה לקרובים לפני הרחוקים. נפרט:
מעלות הצדקה
שמונה מעלות הצדקה מנה הרמב"ם בהלכות מתנות עניים פרק י, וזו המעלה הראשונה:
מעלה גדולה שאין למעלה ממנה זה המחזיק ביד ישראל שמך ונותן לו מתנה או הלואה או עושה עמו שותפות או ממציא לו מלאכה כדי לחזק את ידו עד שלא יצטרך לבריות לשאול, ועל זה נאמר והחזקת בו גר ותושב וחי עמך כלומר החזק בו עד שלא יפול ויצטרך.
כלומר יש להעדיף לתת צדקה לעמותות/גמ"חים  הפועלים באופן זה, יצירת ערבות הדדית של שותפות לסיוע במצבי קיצון כגון עמותת "יחד", גמ"חים קהילתיים שנותנים הלוואות ללא ריבית לסיוע, וארגונים כמו ארגון "פעמונים" שפועלים לחזק את יכולות הניהול הכלכלי של הפונים אליהם כדי שיוכלו לעמוד על רגליהם בכוחות עצמם.
עניי עירך קודמים
הגמרא במסכת בבא מציעא דף ע"א ע"א מביאה את דברי התנאים הבאים:
ענייך ועניי עירך – ענייך קודמין, עניי עירך ועניי עיר אחרת – עניי עירך קודמין. – כלומר יש להתבונן תחילה על הצרכים של המעגל הקרוב אליכם לפני שפונים למעגל רחוק יותר, וכך נפסק בשו"ע יורה דעה סימן רע"א סעיף ג. לכן נכון לבדוק מהם העמותות/גמח"ים הפועלים בקרבתכם הפיזית והזהותית. עקרון עניי עירך מסויג אם יש מקרה חמור יותר של צדקה. לדוגמא אם יש צורך של חיים ומות הוא יהיה קודם לצרכים פחות חריפים של המעגל הקרוב. (שו"ת חתם סופר יורה דעה חלק ב רלא). לכן יש להענות לקריאות דחופות לצדקה כאשר מדובר במקרים קשים גם אם הם רחוקים מהקהילה הקרובה שלנו.
פוסקים דנו בנתינת כספי המעשר לצרכים חשובים אחרים כגון בנית בית כנסת, לימוד תורה ורבו הדעות. הרב אליעזר מלמד בפניני הלכה (פניני הלכה, ליקוטים ב, הלכות צדקה) פוסק שהמנהג למעשה לתת לשאר צרכי מצוה אלא שלכתחילה יש להעדיף לתנו לעניים או ללומדי תורה. נתינה של כספי מעשר לחיזוק התורה והרוח בעם ישראל חשובים מאוד וגם כאן נכון להעדיף את עניי עירך, ולתמוך בלומדי ומלמדי התורה הקשורים לתפיסת עולמכם.
בברכה רבה לפרנסה בנחת ובשמחה
בהצלחה,
בת שבע ויעל### שאלה  
 בבית המדרש בו אני לומדת, כאשר אנו נמצאות יחד בשבת אנחנו משתדלות להתפלל יחד קבלת שבת וערבית, כשאחת מאיתנו משמשת שליחת ציבור. רציתי לשאול לגבי החלקים שנאמרים לאחר תפילת עמידה – "ויכולו" וברכת מעין שבע על חלקיה השונים. מה מתוך אלה מותר לומר כאשר מדובר בתפילה משותפת של כמה נשים? האם מספר הנשים המשתתפות בתפילה משנה לעניין זה? אין לנו עניין "לחקות" תפילה במניין, אלא ליצור מסגרת מלאה ככל האפשר של תפילה משותפת, ונשמח לדעת מה האפשרויות ההלכתיות בעניין זה.  . ### תשובה  
 שלום רב.
אכן בתפילה משותפת של נשים בלבד, אפילו נשים רבות, אין לומר "דברים שבקדושה" (חלקים בתפילה הדורשים מניין גברים), יחד עם זה, יש חלקים רבים שניתן לומר ולשיר יחד.
פסוקי "ויכולו" שאחר תפילת עמידה של ליל שבת, הינם פסוקים מן התורה. אין שום מניעה לאמרם גם ללא מנין. אין בהם ברכה ואינם "דברים שבקדושה" אלא פסוקים המתארים את סיום מלאכת בריאת העולם.
הגמרא במסכת שבת [דף קיט עמוד ב] אומרת מפורשות שאף יחיד אומר את פסוקי ויכולו ומוסיפה שבזה נעשה אדם שותפו של הקב"ה במעשה בראשית:
אמר רבא ואיתימא רבי יהושע בן לוי: אפילו יחיד המתפלל בערב שבת צריך לומר ויכלו. דאמר רב המנונא: כל המתפלל בערב שבת ואומר ויכלו – מעלה עליו הכתוב כאילו נעשה שותף להקדוש ברוך הוא במעשה בראשית.
אמנם הטור (או"ח, הלכות שבת, סימן רסח) הביא את המנהג לעמוד בפסוקי "ויכולו" כדי שיהיה עדות להקב"ה על מעשה בראשית ומוסיף שלכן יש לומר אותו יחד בעמידה. מכאן הסיק הט"ז (או"ח סימן רסח, ס"ק ה) שיחיד המתפלל אינו חוזר ואומר "ויכולו" כי אין עדות ליחיד, אך מוסיף ואומר כי:
ואם ירצה יחיד לאומרה, לא יתכוין לשם עדות אלא כקורא בתורה כנלע"ד.
וכך גם הובא במשנ"ב.
יוצא מכל הנ"ל שניתן לומר בציבור נשים את פסוקי "ויכולו" בלי להתכוון לדיני עדות.
ברכת מגן אבות-
תקנו חכמים שהש"צ אחר תפילת עמידה של ערבית של שבת יברך ברכה זו. היא נתקנה כעין חזרת הש"צ של ערבית ויש בה תמצית של שבע הברכות שיש בתפילת עמידה של שבת. לכן עניינה היא ציבור עם מניין כשאר חזרות הש"ץ אוינה נאמרת ביחיד.
יחד עם זה אפשר לומר את החלק המרכזי של הברכה ללא הברכות עצמן (הברכה הפותחת והברכה החותמת) כפי שפוסק הרמ"א [שולחן ערוך אורח חיים הלכות שבת סימן רסח, סעיף ח]:
ואומר ש"צ ברכה  אחת מעין שבע, ואין היחיד אומר אותה.
הגה: מיהו אם היחיד רוצה להחמיר על עצמו יכול לאומרה בלא פתיחה ובלא חתימה, וכן נוהגין הצבור לאמרה עם ש"צ בלא פתיחה וחתימה.
כלומר, אתן כציבור נשים אינכן יכולות לומר את הברכה שבמניין רגיל החזן אומר, אבל כן יכולות לומר יחד את מה שהציבור אומר בבית הכנסת, מהמילים "מגן אבות בדברו" ועד המילים "זכר למעשה בראשית".
לסיכום- אתן מוזמנות לומר את "ויכולו" ומיד אח"כ את "מגן אבות" (ללא "אלוקינו ואלוקי אבותינו").
מברכת אתכן שיתקבלו תפילותיכן לרצון!
בת שבע### שאלה  
 האם מותר לתת לרב צ'ק אחרי כניסת השבת?
מחילונית מובהקת:
אני מוזמנת לשיחה עם הרב לאחר כניסת השבת (שישי לאחר התפילה) לפני יום העלייה לתורה של בני.
אני רוצה במעמד זה לתת לו מעטפה עם שיק וברכת תודה. אני לא מצפה בהכרח שיפתח את המעטפה באותו המעמד אבל האם מותר והאם יקבל ממני את המעטפה?
תודה מראש.. ### תשובה  
 שלום לך,
ומזל טוב לרגל בר המצווה!
שאלתך רגישה ויפה ואני שמחה לפרסם את שאלתך באתר כדי שילמדו אחרים מרגישותך ומדרכיך.
לגבי שאלתך, תהיה לרב בעיה לקבל ממך את המעטפה, ולכן עליך למצוא דרך להעביר לו את המעטפה ביום חול לפני שבת או אחריה. יש כאן מספר בעיות הלכתיות, הבעיה המרכזית היא שהצ'ק הוא מוקצה, ולכן אסור לו לקחתו. (אם את מעוניינת בפירוט הלכתי עייני בהרחבה)
אם לא היית שואלת, ייתכן שכדי לכבד אותך הוא היה מוצא פתרון פרקטי למצב. נכון יותר שלא תעמידי אותו במצב זה.
באופן כללי לגבי תרומות לבית כנסת ולרבנים, אם את רוצה לתת תרומה לבית הכנסת, כדאי לומר זאת במפורש. כמו כן אם מדובר בתשלום לרב על מאמציו כדאי לתאם איתו מה גובה התשלום,  ולקבל על התרומה או התשלום קבלה.  
ושוב תודה על שאלתך,
יעל שמעוני
הרבנית יעל היא מנהלת מיזם "משיבת נפש – רבניות בית הלל"
הרחבה:
בנתינת צ'ק בשבת יש מספר בעיות הלכתיות:
מוקצה.
איסור מוקצה הוא איסור דרבנן, כלומר שנקבע על ידי חכמים, אולם יש לו יסודות בפסוקי התורה ובנביאים (ויקרא כג , ג ופירוש הרמב"ן שם, ישעיהו נח יג). חכמים אסרו להזיז ממקום למקום חפצים שאינם ראויים לשימוש בשבת. לאיסור זה יש שתי סיבות עיקריות: א. לשמור על אופיו של יום השבת ולכן להימנע מלהתעסק בחפצים שאינם קשורים לשבת. ב. להתרחק מפעולות שעשויות לגרום לחילול שבת, לעשות סייג/גדר שלא נבוא לחלל שבת באיסורי תורה.
ישנם סוגים שונים של מוקצה, אחד מסוגי המוקצה הוא "מוקצה מחמת חסרון כיס". כלומר זהו חפץ שבגלל שהוא יקר או ששימושו הוא למסחר, מזיזים אותו רק לצורך שימושו המיוחד. חפץ שהוא "מוקצה מחמת חסרון כיס" אסור להזיז אותו ממקום למקום כלל (בשפה ההלכתית – אסור לטלטלו).
הפירוש "משנה ברורה" על השולחן ערוך (אורח חיים סימן שז סעיף (נו)) ביאר שגם מסמכים המשמשים למסחר הם מוקצה מחמת חסרון כיס. זאת בגלל שמקפידים לשמור עליהם במקום מוסתר שלא יאבדו. וודאי שצ'ק נופל בקטגוריה זו, מאחר שאנו מתייחסים אליו ככסף ממש, ולא משתמשים בו לשום שימוש אחר מלבד הפקדתו בבנק. (ועייני גם בשמירת שבת כהלכתה כ, כ).
לכן אסור לקבל מידך את הצ'ק, כיוון שאסור לטלטלו.
מקח וממכר
אסור לקנות ולמכור בשבת, וגם איסור זה כמו איסור מוקצה נובע מהתורה ומדברי הנביאים, ונוספה לו גזרת חכמים. הנביא ישעיהו אסר מקח וממכר (ישעיהו פרק נח פסוק יג)  ואיסור זה מופיע גם בספר נחמיה (פרק יג). בגמרא ובראשונים (מסכת ביצה לז ע"א, רש"י שם, רמב"ם שבת כג יב), מובאת סיבה נוסף לאיסור מקח וממכר גזירה שמא יבוא לכתוב בשבת.
לכן קבלת תשלום בשבת, גם אם מדובר בתרומה, אסורה מצד איסור מקח וממכר בשבת.
במצב שבו את מתארת, יתכן שהרב לא היה יודע שיש צ'ק במעטפה, והיה לוקח אותה ממך, ואחרי שהייתה בידו היה מניח אותה. אולי לחילופין אם היית מיידעת אותו הוא היה מבקש ממך להניח את המעטפה על שולחן מבלי שייגע בה, ובע"ה היה מצליח לעשות זאת מבלי ליצור אי נוחות. אולם אין ספק שעדיף כלל לא להגיע למצב זה.### שאלה  
 שלום,
מולטי קייק הוא מעיין טוסטר לחיצה כאשר הפלטות שבאות במגע עם האוכל נשלפות וניתנות להחלפה קלה עם פלטות אחרות (עבור צורות אחרות לאוכל). במהלך השימוש ניתן להכניס בצק והוא יאפה.
יתכן שבמהלך השימוש נזל מעט בצק מאחורי הפלטה אל גוף החימום. מה שנזל לא בא במגע עם האוכל.
האם ניתן להכשיר לפסח על ידי ניקוי יסודי ושימוש בפלטות חדשות?
תודה. ### תשובה  
 שלום רב,
לאחר עיון ובדיקה של המכשיר, מסקנתי שלא ניתן להכשירו לפסח גם לא בשימוש עם פלטות חדשות.
אפרט:
התבוננתי במכשיר בפעולה, וראיתי שיש חלק מהמכשיר שמתחמם ואינו ניתן להחלפה, חלק זה הוא חלק המתכת הממוקם בחלקו האחורי של המכשיר, סמוך לציר. החלק המדובר סמוך מאוד לפלטות ובקלות רבה יכולה להישפך עליו בלילה.
לכן מאחר שיש חלק שבלע חמץ במהלך השנה והוא לא ניתן להחלפה או לכיסוי מוחלטים, וחלק זה בה כמעט בהכרח במגע עם הבלילה, יש צורך ללבן את אותו איזור לפחות בליבון קל. (שו"ע אורח חיים תנ"א, ד, ורמ"א שם לגבי ליבון קל).
בבדיקה שערכנו ראינו שהמכשיר לא מגיע בכוחות עצמו לחום הנדרש לליבון קל, (נייר דק שהונח בתוך המכשיר לא נחרך גם לאחר זמן רב) וליבון חיצוני יהרוס אותו.
לכן לא ניתן להכשירו לפסח.
שבוע טוב, ופסח כשר ושמח,
יעל שמעוני
הרחבה:
המתכת שמתחממת ובאה במגע עם הפלטה בלועה מחמץ. ואם תשפך עליה בלילה בפסח בשל הלחות  החמץ הבלוע בתוכה יבלע בבלילה.  אולם אם לא הייתה רטיבות בין החלקים ניתן היה להקל. הניסוח המקובל לעקרון זה: "אין דופן בולעת מחברתה בלא רוטב". לדוגמה, כלי בשרי חם שנוגע בחלבי חם אם הם יבשים לא משפיעים אחד על השני.
הדברים מובאים בשו"ע והגהת הרמ"א ביורה דעה סימן צב סעיף ח:
שולחן ערוך יורה דעה הלכות בשר בחלב סימן צב
מחבת של חלב שנתנו בכירה תחת קדירה של בשר, הזיעה עולה ונבלע בקדירה, ואוסרתה.
הגה (רמ"א): אם היה חלב במחבת, בעינן ס' בתבשיל שבקדירה נגד החלב שבמחבת. וכל זה מיירי שהמחבת מגולה והזיעה עולה מן המאכל עצמו לקדירה שעליה , וגם מיירי שהוא בקרוב כל כך שהיד סולדת בזיעה במקום שנוגע בקדירה. אבל אם אין היד סולדת בזיעה, הכל שרי. ולכן תולין בשר לייבש על קדירות של חלב, ולא חיישינן לזיעה שעולה. וכן אם המחבת מכוסה, הכל שרי מידי דהוי אשתי קדירות נוגעות זו בזו דאין אוסרין זו את זו בנגיעה, כל שכן בזיעה. (מרדכי פרק כ"ה) מיהו לכתחלה יש ליזהר בכל זה (הגהות ש"ד).
עוד על ליבון קל ניתן לראות בספר פניני הלכה של הרב  אליעזר מלמד בקישור המצורף:
ה – ליבון חמור וליבון קל (האם מתחשבים ברמת החום בבליעה)### שאלה  
 האם עליי לצום בצום ט' באב כאשר אני מניקה (פעוט שאוכל כבר מוצקים אך יונק מהערב עד הבוקר כל שעתיים בערך) וחולה בדלקת גרון – התחלתי אנטיביוטיקה היום (ערב תשעה באב)?. ### תשובה  
 שלום רב,
לפי הנתונים שכתבת חשוב שלא תצומי בט' באב הקרוב – עליך לאכול ולשתות כרגיל.
אפרט – אף על פי שצום ט' באב חמור מן הצומות הקלים, זהו צום מדרבנן. חכמים לא גזרו צום זה על חולה שמצטער. כך מפורש בשו"ע סימן תקנד סעיף ו. הרמ"א שם כתב שחולה שאין לו צער גדול יכול להתענות, וכתב שאין להחמיר בכך.
את מתארת מצב בו צום יגרום לך צער ממשי וברור. הצירוף של דלקת גרון עם הנקה אינטנסיבית וחשובה.
מאחר שצום תשעה באב הוא מדרבנן אין גם דיון על אכילה ושתייה לשיעורין.
לכן עליך לאכול ולשתות כרגיל.
את האבל והצער על החורבן, תוכלי לבטא באפיקים הנוספים וברגשות והתפילות המלוות יום קשה זה.
בתפילה לאהבת חינם שתבנה ביתנו ותשרה שכינתו בתוכנו,
יעל
 ### שאלה  
 שלום, עברתי לידה שקטה לפני שבועיים
היה צריך להיות לנו בן ואפילו בחרנו לו שם. השם שלו נבחר בשל משמעות ולזכר אדם אהוב שנפטר.
יש לי שתי שאלות
מתי אוכל לנסות שוב? אם מבחינה רפואית הכל תקין?
ולגבי השם, מכיוון שהשם היה בעל משמעות האם ניתן יהיה לתת לילד שבע"ה יגיע במהרה את אותו שם בתוספת השם חי או חיים?. ### תשובה  
 שלום לך שואלת יקרה,
ליבי דואב על האובדן שלכם, ומחשבותיי ותפילותיי שלוחות לכם.
את עוברת טלטלה גופנית ונפשית. שאלת המוכנות של הגוף צריכה כמובן להתברר עלי ידי רופא, ושאלת ההחלמה של הנפש צריכה הקשבה עצמית ותמיכה מאנשים הקרובים לך ומכירים אותך. אני כותבת לך מספר מחשבות שיכולות לסייע לך בבירור העצמי, לא כאשת מקצוע אלא מאישה לאישה.
מתוך שאלתך בוקעים ועולים כוחות החיים וההמשכיות שיש בך. שני הרצונות שאת מתארת – הרצון לנסות להרות שוב, והרצון לתת את השם הנבחר לתינוק עתידי, הם משאבים חשובים לתהליך ההחלמה. הם מבטאים מבט קדימה, אמונה וחוזק פנימי. ייתכן שגם ההתייחסות ההלכתית לאובדן עוברים – שאינה מחייבת שבעה ומצמצמת את העיסוק בקבורה – מכוונת לכיוון הזה של המבט קדימה והשאיפה למצוא את הכוחות להמשיך אחרי האסון בכיוון של צמיחה ויצירה.
עם זאת, לצד ההאזנה לרצונות היקרים הללו, חשוב לתת לעצמך ולבן זוגך זמן של בירור פנימי. הזמן הוא מרכיב משמעותי בהתמודדות שבה את מצויה. נשים רבות שעברו לידות שקטות מספרות שהאבל הוא תהליך ארוך שלא ניתן למנוע או לקצר, ובמהלכו התחושות יכולות להשתנות. לגוף, כמובן, לוקחים כמה חודשים להתאושש, להתרפא ולהיות מוכן להתחיל מחדש, וכך גם לנפש.
לפעמים, הרצון המיידי לנסות שוב עשוי לכלול בתוכו גם את הרצון הכמוס לא להכיר באובדן שקרה, ובעצם לנסות ולהמשיך "כאילו" את אותו ההריון שנקטע.
לפעמים גם אם בהתחלה מיד לאחר האובדן יש רצון חזק לנסות שוב, בחלוף הזמן התחושה לגבי הריון חדש משתנה. הריון חדש עלול גם להיות קשה יותר מבחינה נפשית כי הוא יושב על הפצע הפתוח של ההיריון שנגמר. לכן חשוב לתת זמן למשמעות האובדן לחלחל כדי לראות מתי יש כוחות ואתם מוכנים לעבור שוב את המסע.
דווקא מתוך רצון להמשך בריא ואיתן, חשוב לתת לנפש את זמן העיבוד וההתאוששות לפני שמטילים עליה החלטות חדשות. חשוב לזכור גם שאתם שניים בסיפור הזה, ולכל אחד מכם הכאב שלו, ההחלמה שלו והצרכים שלו.
לגבי השם שבחרתם – גם כאן חשוב מאוד לתת זמן לבדיקה האם משמעותו של השם עכשיו, אחרי אובדן העובר, נשארה עדיין רצויה מבחינתכם, או שהיא מכאיבה. ולהיות מוכנים לכך שהתשובה לשאלה זו תתברר לאט לאט. הבנתי משאלתך שלא נתתם את השם בפועל לעובר שנפטר, אלא רק ייעדתם את השם בעבורו. לכן אתם יכולים לתת את השם גם ללא התוספת "חיים", אם כי ההוספה יכולה להיות חשובה ונכונה לכם.
אם תרצי להיות בקשר עם אחת מרבניות בית הלל להמשך שיח טלפוני את מוזמנת לחזור אלינו דרך האתר.
אברכך בנחמה וצמיחה### שאלה  
 שלום! בתור פרוייקט גמר של מגמת אומנות, החלטתי להתעסק בנושא של יופי ואהבה במקרא.
רציתי לדעת האם היו לנשים הרגלים מסויימים בנושא הטיפוח האישי?
ובמה התאפיינו מערכות היחסים בין בני זוג בתקופת התורה?
תודה!
 . ### תשובה  
 שלום לך,
ראשית אשמח ואחזק את ידיך במסע המופלא של פרויקט הגמר באומנות. זוהי מגמה מיוחדת חשובה ודורשת מאוד. בעזרת ה' תצמחי ותגדלי מלימוד מיוחד זה – על כל קשייו ואתגריו.
כדי להניב עבודה איכותית באומנות יש הרבה עבודת "התעסקות", לימוד ואיסוף מידע הוא חלק חשוב בתהליך זה. כפי שכתבת והנושא שבחרת הוא רחב ומרתק. בהרחבה אפנה אותך לרשימת מאמרים שחברותי סייעו לי לאוספם. אך לפני שאת פונה לעיין בהם אני ממליצה על דרך אחרת.
עצרי ללמוד בעצמך או עם חברותא– בעיניים חדשות, דרך המשקפיים של פרויקט הגמר, את הפרשיות במקרא שמעניינות אותך עצמן.
אני ממליצה לך להשתמש בקונקורדנציה, בפרויקט השו"ת או במנועי חיפוש נוספים להתחקות אחרי השורש י.פ.ה. וא.ה.ב. בתנ"ך. (בהרחבה אני מצרפת המלצה למנוע חיפוש חדש ונהדר, שניתן לעבוד איתו באינטרנט!) עולם חדש ומופלא של תובנות עשוי לפרוס עצמו בפנייך.
אל תוותרי על שלב ראשון זה.
רק אחריו פני למאמרים. זכרי שעבודה באומנות אינה מאמר. תמיד יש להיזהר שעבודת האומנות לא תהיה איור לרעיון שניתן להביעו בכתב – אלא עליה לעמוד בפני עצמה. לשם כך עליך לברר לעמך מה מושך אותך בנושא זה ואלו שאלות הוא מעלה בתוכך. למה דווקא בחרת בתנ"ך? כדי לברר זאת חשוב שתתחילי את מסעך בפסוקים עצמן.
אני ממליצה לך על דרך לימוד זו לאור ניסיוני שלי כאומנית וכמורה לאומנות פלסטית, שפועלת בו זמנית בעולמה של התורה ובעולם היצירה, ומקווה שתראי בה ברכה.
יעל שמעוני
 
מקורות וכלים להרחבה:
מאמרים בנושא יופי (לדעתי כדי לחפש שם את היחס בין יופי לאהבה):
רוזנצויג צ', 'שקר החן והבל היופי', שמעתין, 162 (תשסה-תשסו), עמ' 91-97.
גוטפלד שנקר א', 'יופי האישה עפ"י התורה', טללי אורות, א (תשמ"ט), 159-170.
צורף א', 'נשים וגברים יפי תואר במקרא', יוסף משנה למלך מצרים, 1980, עמ' 263-270.
הירש ה', 'מהו יפה?', שירת מקרא עדות ופואטיקה, א, עמ' 23.
אני ממליצה לך על כלי חדש ללימוד תנ"ך שפותח לאחרונה על ידי קבוצה "על התורה" – הקישור וההוראות מוצורפות:
על התורה – הוראות שימוש בכלי לימוד לתנ"ך:
http://mg.alhatorah.org/Keywords/Vayikra/26/3/26/46
 ### שאלה  
 אני בת למשפחה מתקרבת לדת , המשפחה המורחבת שלנו אינה שומרת כשרות. אם דודה שלי מביאה מאכל לחג, אחרי שלימדנו אותה הלכות כשרות והיא אומרת שהיא הכינה הכל ביחד פעמי או בסיר מיוחד, האם אני יכולה לאכול ממה שהיא מכינה? היא כל כך משתדלת וגם ככה יש ריחוק במשפחה בגלל עניין השבת והכשרות…מצד שני למדתי בכמה שיעורי הלכה שאין נאמנות בכשרות לאדם שלא שומר כשרות ומחלל שבת בפרהסיה.. אשמח לתשובתך מה ניתן לעשות?. ### תשובה  
 שלום לך, ותודה על שאלתך.
את שואלת שאלה חשובה שנוגעת למשפחות רבות. גם מצב כמו של משפחתך המתקרבת לדת יכול ליצור מתח, וגם מצבים בהם נמצאים כבר בדור שני או שלישי אחרי שנוצר פער במשפחה.
לפני שאפרט אפתח בשתי אמירות כלליות:
בתיאור שלך את המצב את כותבת שלימדתם את דודתך הלכות כשרות. נשמע שאת סומכת על כך שהיא יודעת את הדינים וההלכות, והשאלה היחידה אותה יש לברר היא נאמנותה. לגבי נאמנותם של מי שאינם שומרים תורה ומצות נכתבה תשובה מפורטת של רבני ורבניות בית הלל, שמסבירה מדוע ומתי אפשר לסמוך עליהם. דודתך היא דוגמא לאישה שניתן לסמוך עליה – ואפרט בהמשך התשובה.
למרות שניתן לסמוך על דודתך, חשוב להדגיש שהיא עדיין עשויה לטעות בפרטים חשובים בהכנת האוכל או בהבאתו, ולכן חשוב לברר שאכן אינה טועה. גם כאן צריך לדעת מה ועד כמה צריך לברר.
ועכשיו לפרטים:
נאמנות
כפי שכתבת בשאלתך, ההלכה קובעת שאדם אשר אינו מקפיד על מצווה מסוימת אין לו נאמנות בדברים הקשורים לאותה מצווה. אולם בדורות האחרונים נשאלו גדולי ישראל על דין זה כאשר מדובר בקרובי משפחה שאינם שומרי תורה ומצוות.הרב משה פיינשטיין נשאל על ידי הורים שילדיהם הפסיקו לשמור תורה ומצוות אם ההורים יכולים להתארח אצלם. הרב פיינשטיין פסק (שו"ת אגרות משה, יו"ד, א, נד) שאם מכירים אדם היטב באופן שידוע שאינו משקר, מותר להאמין לו בעניין זה.
במצב שבו למי שאינו שומר כשרות כלל לא אכפתמדיני כשרות, אי אפשר לסמוך עליו, ואין לו חזקת נאמנות. אבל אם את יודעת בוודאות שהאדםשלפנייך לא ישקר לך בנושא זה, אז ניתן לסמוך עליו– לא מצד נאמנותו לכשרות, אלא בגלל וודאות שלך שיש כאן אדם דובר אמת. כאשר ברור לך באופן אישי שדודתך לא תשנה בדיבורה, הרי שאם אמרה שהמוצר כשר זה כמו שיש על המוצר סימן מובהק שהוא אכן כשר. (התייחסות לתשובתו של הרב פיינשטיין לחילונים תוכלי למצוא לא רק בפסק של בית הלל אלא גם בתשובה של הרב דב ליאור בקישור בהרחבה).
אומנם בסוף תשובתו כתב הרב פיינשטיין שניתן להשתמש בהיתר זה רק בשעת דחק של פירוד משפחה. אך היום יש סיבות להרחיב את השימוש בהסתכמות בשל היכרות אישית כפי שפורט בפסק של בית הלל. ההרחבה שם היא למשל גם לחבר חילוני שאינו בן משפחה המזמין אותך להתארח. הסיבות להרחבה הן החשיבות הגדולה שיש ללכידות של עם ישראל ולקשרים בין מי ששומר תורה ומצוות ומי שאינו שומר תורה ומצוות.לא די בהגדרת המצב הזה כשעת דחק אלא יש להוסיף לכך עוד שיקולים המכריעים להקל:
הכבוד למסורת ולאורח חייו של אדם אחר, וערך האמת–היום יש אנשים רבים שלא שומרים מצוות אך מכבדים מאוד את שומרי הכשרות והמסורת, ונזהרים מלהכשילם. כמו כן אנשים רבים שאינם שומרי מצוות מקפידים מאוד על עצמם שלא לשקר ולרמות בכל תחומי החיים. במקרים כאלו, כלומר כשאנו יודעים שמדובר באדם ישר והגון, ניתן לסמוך על דבריו בענייני הכשרות. ובוודאי אם הוא בשכן קרוב, חבר לעבודה, או קרוב משפחה – ואפילו משפחה רחוקה. כל עוד ברור לנו שהוא מכבד אותנו ואינו מעוניין חלילה לפגוע בדברים החשובים לנו.
מוצרים כשרים במדינת ישראל. לגבי ודאות על קניית מוצרים כשרים ניתן להאמין גם שאינו שומר תורה ומצוות במדינת ישראל כיוון רוב יצרניות המזון הגדולות מייצרות מזון כשר, וכן המזון הנמכר בחנויות הוא רובו ככולו כשר. ולכן צריך לטרוח מאוד ולפעמים לשלם יותר עבור מוצרים לא כשרים. במצב כזה אין חשד. חשד לא קיים כאשר צריך להתאמץ כדי לעזוב את ההיתר ולקחת את האסור. במדינת ישראל בין מבחינת הטרחה שבקניית מזון כשר ובין מבחינת ההפסד הכספי הכרוך בחיפוש אחר מזון כשר, אין כאן חשש כלל, ויש מקום לסמוך על החזקה שמי שקנה את האוכל אינו מניח את ההיתר ואוכל את האיסור. לכן מותר להאמין בארץ למי שאומר שקנה שקנה במקום כשר. (ועייני עוד בהרחבה). זה כמובן לא פותר בעיות של עירוב בשר וחלב וכשרות הכלים בבית.
לכן, לגבי אמירה שמוצר נקנה ממקום כשר ניתן לסמוך על דברי האומר בצורה רחבה.
לגבי תהליך הכנת המזון, במצב של מתח בתוך המשפחה והחשיבות הגדולה בשמירה על קשר ולכידות יש לסמוך בני משפחה אם את יודעת בוודאות שהאדם לפנייך מכבד אותך ולא ישקר לך בנושא זה.
ועדיין צריך לברר האם באמת כללי הכשרות נשמרו בהכנת האוכל. ולא די באמירה כללית שהמאכל כשר. לא בגלל שאת חושדת בה אלא כיוון שהיא עשויה לטעות מאחר שאינה מורגלת בשמירה על כשרות.
מה יש לברר?
בתשובה של בית הלל יש פירוט בנקודה זו אביא את עיקרי הדברים כאן
יש לברר שהאוכל הוכן בכלים שאין בהם בעיית כשרות (פירוט בתשובה).
יש לוודא שכל החומרים שהשתמשו בהם לצורך הכנתם היו כשרים.
יש לוודא שבמידת הצורך הופרשה חלה כדין, שהופרשו תרומות ומעשרות, ועשו את הנדרש מבחינת בדיקת ירקות וקטניות מחרקים.
כמו כן יש להביא את המאכל לסעודת השבת והחג לפני כניסת השבת. זאת כיוון שאם הבאת המאכל הייתה כרוכה בחילול שבת אין לאוכלו במצב שתיארת מדין מעשה שבת.
סיכום:
ניתן לסמוך על דודתך בדבריה. חשוב לברר ולהדגיש את הנושאים עליהם צריך להקפיד כמפורט. האופן בו מתנהל השיח והקשר בין המשפחות הוא חשוב מאוד, הנועם והערוץ הפתוח הוא חשוב גם לקירבה ביניכם וגם להאהיב את התורה ודרכיה.
יעל
הרבנית יעל היא רמי"ת וסגנית בישיבה בראש צורים ומנהלת מיזם "משיבת נפש – רבניות בית הלל"
הרחבה:
התשובה של רבני ורבניות בית הלל מופיעה באתר בית הלל בקישור הבא ופורסמה בספר "ובית הלל אומרים" שיצא עכשיו לחנויות### שאלה  
 שלום רב,
רציתי לשאול מה הדין לגביי מיון בשבת של דברים שאינם אוכל?
(למשל: חלקי משחק, בגדים, תמונות ישנות שכיף לעיין בהם בשבת וכו׳(.
האם ניתן כמו באוכל לקחת רק את הדברים הרצויים ולהשאיר את אלה שאינם? או שכיוון שזה אינו אוכל אסור למיין כלל?
תודה רבה!
 . ### תשובה  
 שלום וברכה,
מלאכת בורר היא מלאכה שלא מוכרת תמיד לכל הציבור, ולמי שאינה מוכרת היא עשויה להפתיע כיוון שאין בה יצירה מובהקת במציאות. במלאכה זו אסור להפריד פסולת מתוך אוכל,אולם מותר להפריד אוכל ביד לשימוש מידי.
שאלת האם האיסור למיין חל גם לגבי דברים שאינם אוכל. והעלית אפשרות שאולי דווקא בגלל שחפצים אינם אוכל אסור אפילו לקחת את הדברים הרצויים! זהו נושא מורכב ואביא את עקרי הדברים.
אפתח בכך שהאפשרות שכלל לא יהיה ניתן להוציא חפץ מתוך חפץ עלתה באחרונים אך נדחתה להלכה. מדוע היא עלתה וכיצד נדחתה? עייני בהרחבה.
הוצאה של הדברים הרצויים לשימוש עכשווי היא פעולה מותרת ולכן תותר גם בחפצים.
לעומת זאת, לגבי מיון – כלומר הפרדה של חפצים אלו מאלו לצורך סידורם לשימוש עתידי, בכך יש מחלוקת. לבירור המחלוקת והפסיקה אביא שלושה דיונים:
(1) מה נחשב דרך ברירה – איזו פעולה נאסרה. (2) האם איסור זה חל על צומח ודומם או רק על צומח. (3) איך נגדיר תערובת.
איזה פעולה נאסרה? ההבדל בין מיון לבין הוצאת "אוכל מתוך פסולת"
מהי הפעולה שנאסרה באיסור בורר? בכך יש מחלוקת אחרונים. כולם מסכימים שאסור להוציא מתוך תערובת את הפסולת, כלומר, את הדבר שאין זקוקים לו. המחלוקת היא האם הפרדה ומיון הן ברירה.
נסביר: כשיש לפני שני מינים ואני רוצה להשתמש באחד עכשיו – אז יש לפנינו בעיה של ברירה, אולם כאשר אני לא רוצה להשתמש באף אחד מהם עכשיו אלא רק להפריד בניהם כדי לסדר אותם האם יש לפני ברירה? בכך נחלקו ראשונים (בעל המאור,  והרמב"ן ) ואחרונים. נביא את מחלוקת האחרונים – הפרי מגדים והמשנה ברורה. לפי הפרי מגדים אין בהפרדה איסור ברירה. לפי המשנה ברורה הפרדה היא ברירה שאסורה מדאורייתא! ולכן במצב של הפרדה יש ספק אם מדובר במלאכה דאורייתא.
האם אסור הוצאת "פסולת מתוך אוכל" רק באוכל או גם בדברים שאינם אוכל?
רוב הפוסקים כתבו שיש ברירה גם בדברים שאינם מן הצומח בעקבות דברי רבא במסכת שבת (עד ע"ב). רבא  אומר שמי שיצור כלי חרס בשבת יעבור על שבע מלאכות. רש"י מפרש שם שבתהליך הפיכת העפר לראוי ליצירת החרס עובר האדם על טוחן –  ששוחק את הרגבים, ועל בורר – כיוון שאחרי השחיקה יוציא מחוץ לעפר הדק צרורות עבות. ופשטות הסוגיה שיש ברירה גם בחומרים שאינם מן הצומח (אינם גידולי קרקע).
אומנם היו אחרונים שכתבו שאין איסור בורר אלא בגידולי קרקע (הגרע"א, חמדת ישראל), אולם להלכה הוכרע שיש ברירה גם בחומרים שאינם מן הצומח כפי שעולה מפשט הסוגיה על פי פירוש  רש"י.
מה נחשב תערובת
בנקודה זו נחלקו אחרונים בנוגע לחפצים:
רוב הפוסקיםאסרו למיין גם חפצים גדולים כפי שגם בפירות גדולים אסור למיין וכתבו במפורש שגם כלי מתוך הכלים אסור  (ט"ז, משנה ברורה, מנחת חינוך כף החיים ועוד).
מיעוט הפוסקים (אור שמח וערוך השולחן) פסקו שמותר למיין כלי מתוך הכלים כל אחד מטעמו.
ערוך השולחן הסביר שכאשר ניתן להבחין בין כלים בקלות הרי שהם שאינם נחשבים מעורבים אחד בשני אלא כל אחד מהם עומד בפני עצמו.האור שמח הקל יותר וכתב שהתערובת עליה חל דין בורר היא "בדבר הבלול יחד ומשתמש כשהוא בלול" ולכן גם כאשר החפצים לא ניכרים בקלות אם אין הם משמשים יחד כשהם בתערובת לא יהיה בהם איסור בורר לשיטת האור שמח, וודאי שחפצים גדולים לא יצרו תערובת וממילא לא יהיה בהם איסור בורר.
בדורנו נמשכה מחלוקת הפסיקה בשאלה זו
הרב עובדיה (בשו"ת יביע אומר) פסק להתיר למיין סכו"ם וסידורים השונים זה מזה כמיעוט הפוסקים בצירוף של כמה ספיקות.
ספק אם הפרדה היא בורר, אולי הלכה כפרי מגדים שאינה ברירה.
ספק שמא הלכה כאור שמח וערוך השולחן שמסכימים שדברים הניכרים אין בהם ברירה.
ספק שמא איסור ברירה הוא רק בצומח
אם מצרפים את כל הספקות יש להקל באופן כללי. אך עדיין נאמר לגבי חלקים קטנים המעורבים או חפצים גדולים שאינם ניכרים כמו ספרים הדומים זה לזה או ערימת בגדים באותו הצבע אין למיין אלא להוציא מתוכה באופן המותר (כפי שיפורט)
על פסיקת הרב עובדיה חלקו פוסקים רבים (שמירת שבת כהלכתה המנוחת אהבה ועוד), ופסקו שאסור למיין סכו"ם. אולם לא כל פעולה נאסרה:
אם מדובר בערימה והחפץ בו מעוניינים נמצא למטה מותר להוריד את החפצים המכסים אותו כדי להגיע אליו. (רמ"א שיט, ג, באו"ה 'לאכול מיד'. שש"כ ג, ה, מה, עה(
מותר לקחת את החפץ בו רוצים לעשות שימוש מיידי מתוך הערימה. ולכן סכו"ם מעורבב שטוף, ניתן לנגב אותו אחד אחד ולהניח במקומו. אבל אם אין צריך לנגב לא ניתן לקחת אחד אחד להניחם במקום. (שמירת שבת כהלכתה ג פה, פו)
כיצד יש לנהוג הלכה למעשה?
במקרה שמדובר בחלקים קטנים ומעורבים יש להחמיר לא למיין כלל אלא רק להוציא מה שמעוניינים בו לשימוש מידי. זאת כיוון שחלקים אלו הם בדרך כלל תערובת לכל השיטות, גם לשיטת האור שמח. (וגם במקרה בו האור שמח יתיר רוב הפוסקים לא הכריעו כמוהו). וכך יש לנהוג בחלקי משחק קטנים.### שאלה  
 שלום וברכה, 
בעלי ואני נשואים מספר שנים, וחווים לא מעט קשיים בזוגיות שלנו, היינו בטיפול זוגי תקופה, ובשלב זה, בהמלצת המטפל, כל אחד בטיפול אישי.
לצערי לא אוכל לפרט את כל הטלטלות אותן אנחנו עוברים, אבל כיום, למעלה מחודש שאנחנו פרודים, לא גרושים, אבל גרים בנפרד בשלב זה עד שנחליט אחרת.
הכל קשה בתקופה הזאת, להציג עסקים כרגיל כלפי חוץ לאנשים שאת אינך מעוניינת לפרט בפניהם את כל נבכי נפשך, כשבפנים יש עצב גדול.
לטבול במקווה בשלב זה אני הולכת, בנתיים זה לא מקשה עליי, אם כי בעלי ואני מתראים מעט מאוד.
כיסוי הראש הוא הקשה.
אם אוריד אותו, לבטח יגיעו השאלות והתהיות, שאני רק מנסה לברוח מהן.
מצד שני, להשקיע בו, ולחבוש אותו בתקופה שהיא כל כך קשה, מכבידה עליי, עוד לא ממש התרגלתי אליו, למרות שאנחנו נשואים כמעט שנתיים, ועדיין לפעמים הוא מפריע לי, אבל בתקופה האחרונה הוא מכביד עליי עוד יותר.
מציג איזו תמונה יפה כלפי חוץ, שכלל לא קיימת.
אציין שוב, שכרגע בייעוצה של המטפלת שמלווה אותי, אנחנו לא עומדים לחזור לגור ביחד בזמן הקרוב, על מנת לשקול לחזור לזוגיות, כך שהמצב שציינתי, ילווה אותי עוד תקופה לא קטנה, זו הסיבה שאני פונה לסיוע וייעוץ.
מקווה שהצלחתי להסביר את עצמי כראוי,
תודה רבה. ### תשובה  
 שואלת יקרה,
קראתי את שאלתך כמה וכמה פעמים. אפתח בלומר שיש לי הערכה גדולה כלפיך, וכלפי הפנייה שלך. את נמצאת במצב דחק שנמשך זמן ממושך, במצב מעין זה פעמים רבות קשה למצוא את כוחות הנפש להיעזר. ההליכה לטיפול זוגי ואח"כ לטיפול האישי וההתנהלות המתונה וההדרגתית בתוך כל הסערות מעידה על כוחות גדולים ועל אחריות ורגישות.
גם את הפניה שלך אלינו אני רואה באופן זה, היכולת לשתף בתסכול והקושי ולהתייעץ היא משאב יקר וחשוב.
אני לא בטוחה שמענה כתוב באינטרנט יתן לך מענה, לכן בסוף התשובה אזמין אותך לפנות אלינו ליצירת קשר טלפוני למקרה שתרצי להמשיך ולשוחח. בכל זאת אנסה להתייחס התייחסות ראשונית בכתב.
אפתח בהלכה, ובהמשך התשובה אתייחס למורכבות הרגשית שעולה בדבריך.
תארת איך את מתמודדת עם כיסוי הראש ושבמהלך שנות הנישואין "התרגלת אליו", ועשית זאת מתוך הכרות וקבלה של ההלכה שמחייבת אישה נשואה בכיסוי, עכשיו עם הקושי בנישואין הכיסוי "כבד יותר". אכן כל עוד את אשת איש עליך לכסות את ראשך, אין במצב הפירוד שינוי במעמדך האישי וממילא אין שינוי בהלכות כיסוי הראש במצב זה. לאשה לאחר גירושיה התיר הרב משה פיינשטיין ללכת ללא כיסוי ראש כדי למנוע הפסד כלכלי, ופוסקי זמנינו ביארו לאור פסק זה שיש היתר לגרושות ואלמנות  ללכת ללא כיסוי ראש כדי להקל על מציאת בן זוג (מקורות בנושא זה בהרחבה). לפני גירושין אין היתר להוריד את כיסוי הראש.
.
מתוך דברים אלו אפנה לשאלתך ולמורכבות הגדולה שתארת.
כתבת שכיסוי הראש קשה לך וציינת כמה סיבות – אני רוצה להתייחס קודם לסיבה המרכזית בדבריך: הפער הגדול שיש בין המצג שכיסוי הראש מציג כלפי חוץ לבין המצב האמיתי. דברי הבאים הם כיוון מחשבה שאני מציעה, הם יעוץ ולא קביעה, ואני מקווה שיוכלו להיות לעזר.
מצד אחד כתבת על תחושת הקושי והעומס בלשדר "עסקים כרגיל", אך יחד עם הקושי לשאת את הפער גם כתבת שאת רוצה לברוח משאלות ותהיות על מצבך.
אני שומעת שאת בהתלבטות רגשית גדולה בשאלה זו: האם אני רוצה שידעו? האם אני לא רוצה שידעו? האם יש דרך בו אני יכולה לווסת ולשלוט מעט יותר בנקודה זו?
כתבת שיש לפניך, כנראה, תקופה משמעותית של חיים ב"מצב ביניים". השאלה הנוקבת היא, איך מנהלים חיים כאלו כלפי חוץ? ועד כמה ובאיזה אופן נכון לחשוף את המצב.
אני שומעת בדבריך רצון לחשוף את המצב, אבל גם חשש מחשיפה זו – וחיפוש אחר דרך נכונה לשתף עוד גורמים מלבד המטפל, עם זאת לעשות זאת באופן מבוקר ומוגן.
מעבר לדיון על כיסוי הראש – שאלת החשיפה עומדת בפני עצמה. בגלל שאת בטיפול שנשמע שמטיב איתך אני מציעה להעלות אותה בטיפול במנותק משאלת כיסוי הראש. אני שומעת שאת חשה ברצון להושיט יד לתמיכה ושיח מעבר לשיח הטיפולי, אבל מחפשת הנחייה איך לעשות זאת באופן ששומר עליך ומאפשר לך לבחור את מי כן לשתף ואת מי לא.
זוהי שאלה רחבה שכיסוי הראש הוא רק צד אחד שלה.
לגבי הכיסוי עצמו,  אני רוצה להתעכב רגע על השדרים החברתיים שכיסוי הראש משדר עכשיו, ועל השדרים שהורדה/שינוי בכיסוי ראש יכולים להעביר. בחברה דתית המכירה אותך, כיסוי ראש משדר גם את היותך אשת איש, וגם את היותך דתייה. סוג כיסוי הראש משמש גם סוג של קטלוג להשתייכות הדתית שלך. כלומר יש כאן שני שדרים, שדר שקשור ביחס שלך עם בן זוגך, ושדר שקשור ליחס שלך כלפי הקב"ה/ ההלכה/ החברה הדתית.
הורדה של כיסוי הראש תתפרש גם היא בשני אופנים – כמעידה על סיום/בעיה בזוגיות, או כמעידה על שינוי ביחס שלך כלפי העולם הדתי על מרכיביו השונים. לדעתי המבטים והשאלות שיופנו אליך יניחו קודם כל שאת משדרת שדר ביחס לעולם הדתי ובלא ביחס לזוגיות שלך. וגם אם לא כך בהכרח פני הדברים חשוב לראות שיש כאן נושא שנגרר שלא קשור כלל לנושא שמעסיק אותך. כמו כן הורדה של כיסוי הראש עשויה להתפרש בחברה דתית, בעיקר בקרב נשים וגברים שלא מכירים אותך מהעבר כאילו את פנויה. בעוד שלמעשה את עדיין לא פנויה.
כפי שפתחתי מבחינה הלכתית, כל עוד את אשת איש עליך לכסות את ראשך, אין במצב הפירוד שינוי במעמדך האישי ההלכתי. ולכן הורדה של כיסוי הראש עשויה להתפרש באופנים שתארתי…..
אוסיף נקודה נוספת שמחברת בין ההלכתי לפרקטי: לא כתבת איזה סוג של כיסוי ראש את לובשת – בתוך עולם זה יש הרבה אפשרויות, אולי ניתן לשחק ולמצוא שינויי בכיסוי הראש שלא יגרור תשומת לב דרמטית לגבי עולמך הדתי. גם אז צריך לבדוק האם שינוי זה נותן מענה לצורך שהעלת – לתקשר כלפי חוץ שמשהו השתנה. אולי שינוי כזה הוא יותר איתות לעצמך כלפי פנים, הרי כיסוי הראש הוא גם מסר פנימה ולא רק החוצה.
לדעתי חשוב לנסות ולברר את הנושא העיקרי – החשיפה, ובירור שם יכול לסלול דרך שאינה כוללת חיכוך ישיר עם שאלת כיסוי הראש. יתכן שבירור זה גם יעלה ששינוי בכיסוי באופן שאין לו משמעות הלכתית יסייע. הצעתי להעזר במטפל/ת בבירור זה, אם תרצי ליווי של אחת מהרבניות במשיבת נפש – חזרי אלינו דרך האתר.
בהערכה גדולה ובתפילה לסיעתא דשמיא בדרך המורכבת שעומדת בפניך,
יעל
הרבנית יעל שמעוני היא ר"מית וסגנית בישיבה בראש צורים ומנהלת מיזם משיבת נפש.
הרחבה:
האם מותר לגרושה או לאלמנה להוריד כיסוי ראש?
השולחן ערוך באבן העזר כא, ב כתב:
"לא תלכנה בנות ישראל פרועות ראש בשוק, אחת פנויה ואחת אשת איש".
לכאורה נראה שהשולחן ערוך פוסק שגם נשים רווקות צריכות ללכת עם כיסוי ראש, אולם מפרשי השולחן ערוך כתבו שהנשים הפנויות שאסור להן ללכת ללא כיסוי ראש הן נשים אלמנות או גרושות.
כך לדוגמא הבית שמואל שם ( סימן כא ס"ק ה): פנויה. היינו אלמנה או גרושה אבל בתולה מותר
הרב משה פיינשטיין זצ"ל נשאל  לגבי אשה שנתאלמנה וצריכה לפרנס בניה ואם רשאית לעבוד בעבודה בה דורשים ממנה לא לכסות את ראשה. הרב משה פיינשטיין התיר לה לא לכסות את ראשה אם יגרם לה הפסד גדול. והובאו הדברים בשו"ת אגרות משה אבן העזר חלק א סימן נז.
לפנייך התשובה במלואה:
"באיסור פריעת הראש לאלמנה במקום הפסד גדול.
נשאלתי בדבר אשה שנתאלמנה וצריכה לפרנס בניה ואינה מוצאה להשתכר למשרה שיהיה כדי לפרנס את בניה אלא באם לא תכסה את ראשה כשתהיה בהאפיס /במשרד/ לעבוד במשרתה אם רשאה. והשבתי שיש להתיר לה בצורך גדול כזה, דהא פשוט שאף להב"ש והדגמ"ר /אה"ע/ בסי' כ"א סק"ה שסברי מירושלמי שגם אלמנה אסורה ללכת פרועת ראש הוא רק מצד דת יהודית דמדאורייתא הא רק בא"א נאמר, ולכן כיון שיש לפרש דמאחר שלא נאמר בתורה בלשון איסור הוא רק חיוב עשה שתלך בכיסוי הראש. ומסתבר לע"ד שבזה פליגי ב' הלשונות ברש"י כתובות דף ע"ב בפירוש הילפותא דללישנא קמא שפי' דמדעבדינן לה הכי לנוולה מדה כנגד מדה כמו שעשתה להתנאות מכלל דאסור סובר שהוא איסור ועיין בריטב"א שכתב לפי' זה דרש"י מכלל דפריעת הראש פריצות הוא לאשה שלכן ודאי הוא איסור וללישנא בתרא שפי' מדכתיב ופרע מכלל דההיא שעתא לאו פרועה הוה ש"מ אין דרך בנות ישראל לצאת פרועות ראש משמע דהוא ענין מצוה עליה ללכת בכיסוי הראש ולא ענין איסור רק שממילא נעשה איסור דהא עוברת על העשה כשהולכת פרועת ראש ומסיק רש"י שכן עיקר. והחלוק לדינא הוא דאם הוא איסור יש לאסור אף בהפסד גדול שתפסיד כל ממונה אבל אם הוא רק חיוב עשה הוי גם אונס ממון דיותר מחומש אונס דבעשה חייב רק עד חומש. ולכן כל שהוא הפסד כחומש נכסיו ויותר כהא שאין משגת משרה להרויח לחיותה וחיות בניה הוא אונס שאינה מחוייבת ללישנא בתרא שהוא עיקר."
פוסקים בני זמנינו העירו שגם פגיעה בסיכוי להינשא שוב היא פגיעה שתתיר לאישה לגרושה או אלמנה להפסיק לכסות את ראשה. (דוגמא זמינה באינטרנט היא דבריו של  הרב אליעזר מלמד באתר ישיבה https://www.yeshiva.org.il/midrash/1831 ).
 
 ### שאלה  
 שלום,
רציתי לשאול באיזה דרכים אישה יכולה להיות חלק מטקס החופה באופן הלכתי? ובפרט – בנתינת טבעת לחתן, שבירת הכוס, ואמירת הברכות. 
תודה מראש וחג שמח!. ### תשובה  
 שלום וברכה,
תודה על שאלתך החשובה. הרצון לשלב נשים בחופה הוא רצון של זוגות רבים בעם ישראל וניתן להיענות לו בדרכים רבות ומגוונות. אציע שלושה כיוונים מרכזיים:
נתינת תפקידים הקיימים כבר בטקס החופה שמשמעותיים מאוד בנוכחות אך אין להם משמעות הלכתית לטקס למשל: הנחיית הטקס ונשיאת דברים תחת החופה.
הוספה של קטעים נוספים לחופה שאינם נפוצים ומוכרים לדוגמא: הזמנת אישה משמעותית לקריאת פיוט על ירושלים לפני שבירת הכוס, ברכת רב עמרם גאון (הרחבה בסוף) ועוד. חשוב לציין שגם הכלה עצמה יכולה לשאת דברים אם רצונה בכך וגם החתן.
שינויים קלים במעטפת של המרכיבים ההלכתיים של החופה. קריאת הכתובה, הקניית הכתובה ועוד
מעבר לשיקולים ההלכתיים ישנם גם שיקולי מדיניות הקשורים ליחס למסורת ישראל ולקהילה שבתוכה מתרחש הטקס. אני אתייחס לפן ההלכתי שיש מנעד בין הרבנים בשאלות אלו בגלל השיקולים הנוספים.
שאלת בפרט על נתינת טבעת לחתן, אמירת ברכות ושבירת הכוס. כל אחת מנושאים אלו נמצא באזור אחר. הברכות ונתינת הטבעת הם חלק מרכזי בתוך הטקס של החופה ולכן שינוי כאן מתאפשר על ידי תוספות: אמירת הברכות מתאפשרת על ידי ההוספה של ברכת רב עמרם גאון. נתינת טבעת אפשרית על ידי הוספה של מרכיב בסוף הטקס ההלכתי של החופה בו הכלה יכולה לפנות לחתן ולתת לו טבעת. שבירת הכוס היא מנהג על אבלות ירושלים. לגבי היחס למנהג ועד כמה ניתן לשנותו – הדבר ישתנה בין הרבנים המחתנים, שינוי יוכל להיות אמירה משותפת של הפסוק "אם אשכחך ירושלים" וגם שבירה משותפת. אולם גם כאן עשוי להיות הבדל בין הרבנים המחתנים.
ישנם רבנים עורכי חופות מקרב רבני צוהר, ולא הם בלבד, שמנסים בכל יכולתם ללכת לפי רצונם של בני הזוג במסגרת ההלכה. עורכי החופות הם שליחים שמבקשים לעשות את עבודתם נאמנה ולאפשר עד כמה שאפשר רצונות של בני הזוג בכפוף לעמידה בגבולות ההלכה. הואיל וסוגיות אלו נדונות בשיחות אשיות בין הזוגות לבין הרבנים העורכים את החופות, ויקיים מנעד מסוים של אפשרויות אנחנו ממליצים לברר נושא זה בשיחה אישית עם עורך החופה. ארגון צוהר שהזכרנו הוא ארגון שרבנים הנמנים עליו יהיו רגישים לנושא זה. אתם יכולים לפנות ולבקש ליצור קשר עם אחד מהרבנים הנימנים על שורותיו. השיחה שתתקיים בין הרב לזוג תתייחס למפגש בין רצונות הזוג לגבולותיה של ההלכה. בשיחה זו חשוב לזכור שישנם דברים שלא ניתן לשנות כלל וכלל  אולם שניתן בהחלט לתת מקום של כבוד לנשים תחת החופה.
בהצלחה,
יעל
הרחבה:
מצורף טור של הרבנית מיכל טיקוצ'יסנקי שמתייחס לברכת רב עמרם גאון המכונה גם "הברכה השמינית":### שאלה  
 יש לי שאלה בענייני תשלומי הורים למוסד חינוך דתי.
חוזר מנכ"ל משרד החינוך לעניין תשלומי ההורים קובע כי "התשלומים ייעודיים ואין להעבירם מסעיף לסעיף."
האם הלכתית, מותר לפרסם להורים כי בית הספר גובה סכום כסף עבור פעילות מסויימת, ובפועל להשתמש בחלק מהתשלום עבור פעילות אחרת?. ### תשובה  
 יצויין כי גם הפעילות המקורית וגם הפעילות האחרת הינן לטובת התלמידים.
תשובה:
שלום וברכה,
את מעלה נושא מורכב מאוד מתוך עולם דיני הממונות.
התשובות לשאלות שאת מעלה תלויות בפרטים נוספים שלא פרטת. כמו כן בדיני ממונות ישנן שני צדדים או יותר לדיון ולכן יש בעיה מובנית לענות לשאלותיך.
ההלכה קובעת כלל, שאין למשיב להשיב תשובות בנושאים שבדיני ממונות מבלי לשמוע את הצדדים השונים. כפי שפוסק הרמ"א (חושן משפט י"ז, ה), כלל זה נכון  גם כאשר התשובה מסייגת עצמה ומבהירה שאין היא בגדר פסק מחייב, מטעמים שונים המפורטים שם.
אם ברקע שאלתך עומד סכסוך בין הורים לבין בית הספר אני ממליצה להמשיך לנסות להידבר. אם דיבור ישיר לא צלח בינתיים אולי עדיף לפעול בעזרת גורם מתווך. אם אין התקדמות בפתרון הסכסוך אני ממליצה לפנות לדין תורה. קבלה של תשובה כזו או אחרת ממי שלא שמע את המצב על כל צדדיו לא תועיל, ואף עשויה להזיק.
אם הגעת למסקנה שאת מעוניינת בדין תורה אני ממליצה על בתי הדין של "ארץ חמדה – גזית". ניתן לראות פרטים וליצור קשר דרך האתר, בקישור המצורף: http://www.dintora.org/inner/43
בהצלחה
יעל שמעוני
 
הרחבה:
רמ"א חושן משפט סי' י"ז סעיף ה (על בסיס דברי הריב"ש): "ולא יכתוב שום חכם פסק לאחד מבעלי הדינין בדרך א"כ, או שיכתוב לו דעתו בלא פסק, כל זמן שלא שמע דברי שניהם, שמא מתוך דבריו ילמדו לשקר; גם משום שאח"כ יטעון השני בדרך אחר ויצטרך לכתוב להיפך, ואיכא זילותא לחכם".### שאלה  
 אני בעזרת ה' רוצה להתחתן עם בחורה דתית (לא מדובר במישהי ספציפי כרגע). המשפחה שלי חרדית ואני לא יודע מה עושים?. ### תשובה  
 תודה על שאלתך. אתה מקצר מאד, אבל אשתדל לענות על המעט העולה מדבריך. אם תשובתנו לא תתן מענה לכל מה שמשתמע משאלתך, נשמח להמשיך ולשוחח עמך.
מדבריך עולה, שכאשר אתה חושב האתגר בהקמת משפחה משלך, ברור לך שהדבר יעורר הרבה שאלות ומתחים אל מול משפחת המוצא שלך. ואכן, נראה לי שכדאי לפתוח בשיח עם משפחתך בנושא. שיחות כאלה לעולם אינן קלות, אך מאחר ונושא השיחה כרגע הוא תיאורטי בלבד ולא מדובר במישהי ספציפית, יש בפתיחת הבירור דווקא עכשיו צדדים פשוטים יותר. בע"ה שיחה כזו עתה תוכל להניח תשתית שתקל עליכם כאשר יהיה מדובר במישהי ספציפית.
לפני שתשוחח עם משפחתך כדאי  לברר קצת יותר את השאלות בינך לבין עצמך, ואני ממליצה שתדבר עם אדם קרוב שמכיר אותך לפני שאתה פונה לשיחה עם המשפחה. אני מצרפת מספר נקודות שכדאי לחשוב עליהן:
ראשית, ישנן כמה רמות של קונפליקט שעלול להתעורר: נתחיל ברמה הבסיסית, ההלכה. האם מותר לך לבחור במישהי שונה ממשפחת המוצא שלך, ואולי אפילו להתנגד בפועל לרצון משפחתך, או שמא יש כאן בעיה בכיבוד הורים?בנוגע לשאלה זו ההלכה מאוד ברורה; הרמ"א קובע במפורש: "וכן אם האב מוחה בבן לישא איזו אשה שיחפוץ בה הבן, אין צריך לשמוע אל האב" (שו"ע יו"ד רמ:כ"ה).כמובן שחשוב לשמוע מה המשפחה אומרת, וכמובן שהמצב האידיאלי הוא שבחירתך תהיה מקובלת גם על ידי הוריך, אבל הרמ"א פוסק שכשיש התנגשות ההחלטה היא שלך, ורק שלך, ולא של המשפחה.
הרמה השנייה נוגעת לשאלת הזהות. חלק מתהליך הבירור לקראת נישואין עובר דרך בירור הזהות. לא עמדת בשאלתך על סוג הבית החרדי שבו גדלת ולכן לא אוכל לדייק, אבל חשוב שתלבן את השאלה איפה אתה נמצא היום, ואיפה אתה ביחס למשפחה שלך ולבית שבו גדלת.
שנית, הנה מספר שאלות שעשויות לעזור לך בתהליך הבירור והליבון:
איך אתה מדמיין את העתיד שלך ואת הבית שתרצה לבנות עם אשתך?
האם תרצה להישאר חרדי? אילו חלקים מהתרבות החרדית שצמחת בה תרצה לקחת חלק אתך למשפחה שתקים?
איך אתה רואה את הבית שבהקמתו שותפה אשה שהיא לא חרדית ו/או לא גדלה בבית חרדי?
אלו שאלות כבדות משקל, וכפי שכתבתי בתחילת דברי, ייתכן שתוכל ללבן סוגיות אלו ביתר קלות ודיוק בשיחה עם מישהו שמכיר אותך באופן אישי ושאתה יכול לסמוך עליו. אחרי הבירור הזה יהיו לך יותר כלים להגדיר לעצמך כיצד אתה רוצה שעתידך ייראה.
ייתכן שאחרי הבירור הזה תראה שאתה רוצה בדיוק מה שחשבת, וייתכן שתראה שאתה באמת מחפש משהו אחר (לדוג' ייתכן שתבין שעדיף דוקא לבנות בית עם מישהי שגדלה בבית חרדי, אבל נפתחה כמוך לערכים הציוניים של החברה הדתית לאומית, ושזה יכול להתאים לך יותר מלצאת לגמרי מהקהילה החרדית בחיפוש אחר בחירת לבך). אחרי בירור מעמיק שכזה, יהיו לך יותר כלים גם לשיחה עם ההורים שלך.
ולנושא השיחה עם הוריך: אני לא יודעת מה טיב הקשר שלך עם הוריך, ולכן הייתי מציעה לך להתייעץ עם מישהו שמכיר גם את הוריך וגם את הדינמיקה המשפחתית. ייתכן שאח/אחות גדולים ממך יכולים לתת כאן עצה טובה לגבי הדרך הנכונה לגשת אל ההורים לשיחה. אמנם מדובר בשיחה לא פשוטה, אך חשוב שתבהיר להוריך שאתה אוהב ומכבד אותם ורוצה להגיע לחתונה יחד איתם. העובדה שהשיחה מתרחשת לפני  קשר עם מישהי ספציפית יכולה לתת להורים שלך את המסר שאתה סומך עליהם ורוצה שהם יהיו איתך בתהליך כאשר הדרך עדיין פתוחה בפניך. זאת בניגוד למצב שאתה מסתיר מהם קשר קיים ומגיע עליהם רגע לפני האירוסין. בע"ה אני מקווה שתהליך כזה יכול לבנות גשר בין מה שאתה רוצה מחייךלבין הציפיות שמגיעות מהמשפחה.
מאחר ומדובר באחת ההחלטות חשובות ביותר בחייך, חשוב מאוד למצוא מבוגר בסביבתך, איתו תוכל לקיים שיחה גלויה– גם על החלק האישי וגם על החלק המשפחתי. לצורך זה תוכל להיעזר באחד מאחיך, במישהו אחר מהמשפחה המורחבת, או אפילו ביועץ במקום שאתה לומד/ עובד).
אני מאחלת לך המון הצלחה –בבירור העצמי, בבירור מול המשפחה, וכמובן  ביציאה לדרך לחיפוש אחר בחירת לבך!
הרבנית ג'ני רוזנפלד### שאלה  
 אני בעזרת ה' רוצה להתחתן עם בחורה דתית (לא מדובר במישהי ספציפי כרגע). המשפחה שלי חרדית ואני לא יודע מה עושים?. ### תשובה  
 תודה על שאלתך. אתה מקצר מאד, אבל אשתדל לענות על המעט העולה מדבריך. אם תשובתנו לא תתן מענה לכל מה שמשתמע משאלתך, נשמח להמשיך ולשוחח עמך.
מדבריך עולה, שכאשר אתה חושב האתגר בהקמת משפחה משלך, ברור לך שהדבר יעורר הרבה שאלות ומתחים אל מול משפחת המוצא שלך. ואכן, נראה לי שכדאי לפתוח בשיח עם משפחתך בנושא. שיחות כאלה לעולם אינן קלות, אך מאחר ונושא השיחה כרגע הוא תיאורטי בלבד ולא מדובר במישהי ספציפית, יש בפתיחת הבירור דווקא עכשיו צדדים פשוטים יותר. בע"ה שיחה כזו עתה תוכל להניח תשתית שתקל עליכם כאשר יהיה מדובר במישהי ספציפית.
לפני שתשוחח עם משפחתך כדאי  לברר קצת יותר את השאלות בינך לבין עצמך, ואני ממליצה שתדבר עם אדם קרוב שמכיר אותך לפני שאתה פונה לשיחה עם המשפחה. אני מצרפת מספר נקודות שכדאי לחשוב עליהן:
ראשית, ישנן כמה רמות של קונפליקט שעלול להתעורר: נתחיל ברמה הבסיסית, ההלכה. האם מותר לך לבחור במישהי שונה ממשפחת המוצא שלך, ואולי אפילו להתנגד בפועל לרצון משפחתך, או שמא יש כאן בעיה בכיבוד הורים?בנוגע לשאלה זו ההלכה מאוד ברורה; הרמ"א קובע במפורש: "וכן אם האב מוחה בבן לישא איזו אשה שיחפוץ בה הבן, אין צריך לשמוע אל האב" (שו"ע יו"ד רמ:כ"ה).כמובן שחשוב לשמוע מה המשפחה אומרת, וכמובן שהמצב האידיאלי הוא שבחירתך תהיה מקובלת גם על ידי הוריך, אבל הרמ"א פוסק שכשיש התנגשות ההחלטה היא שלך, ורק שלך, ולא של המשפחה.
הרמה השנייה נוגעת לשאלת הזהות. חלק מתהליך הבירור לקראת נישואין עובר דרך בירור הזהות. לא עמדת בשאלתך על סוג הבית החרדי שבו גדלת ולכן לא אוכל לדייק, אבל חשוב שתלבן את השאלה איפה אתה נמצא היום, ואיפה אתה ביחס למשפחה שלך ולבית שבו גדלת.
שנית, הנה מספר שאלות שעשויות לעזור לך בתהליך הבירור והליבון:
איך אתה מדמיין את העתיד שלך ואת הבית שתרצה לבנות עם אשתך?
האם תרצה להישאר חרדי? אילו חלקים מהתרבות החרדית שצמחת בה תרצה לקחת חלק אתך למשפחה שתקים?
איך אתה רואה את הבית שבהקמתו שותפה אשה שהיא לא חרדית ו/או לא גדלה בבית חרדי?
אלו שאלות כבדות משקל, וכפי שכתבתי בתחילת דברי, ייתכן שתוכל ללבן סוגיות אלו ביתר קלות ודיוק בשיחה עם מישהו שמכיר אותך באופן אישי ושאתה יכול לסמוך עליו. אחרי הבירור הזה יהיו לך יותר כלים להגדיר לעצמך כיצד אתה רוצה שעתידך ייראה.
ייתכן שאחרי הבירור הזה תראה שאתה רוצה בדיוק מה שחשבת, וייתכן שתראה שאתה באמת מחפש משהו אחר (לדוג' ייתכן שתבין שעדיף דוקא לבנות בית עם מישהי שגדלה בבית חרדי, אבל נפתחה כמוך לערכים הציוניים של החברה הדתית לאומית, ושזה יכול להתאים לך יותר מלצאת לגמרי מהקהילה החרדית בחיפוש אחר בחירת לבך). אחרי בירור מעמיק שכזה, יהיו לך יותר כלים גם לשיחה עם ההורים שלך.
ולנושא השיחה עם הוריך: אני לא יודעת מה טיב הקשר שלך עם הוריך, ולכן הייתי מציעה לך להתייעץ עם מישהו שמכיר גם את הוריך וגם את הדינמיקה המשפחתית. ייתכן שאח/אחות גדולים ממך יכולים לתת כאן עצה טובה לגבי הדרך הנכונה לגשת אל ההורים לשיחה. אמנם מדובר בשיחה לא פשוטה, אך חשוב שתבהיר להוריך שאתה אוהב ומכבד אותם ורוצה להגיע לחתונה יחד איתם. העובדה שהשיחה מתרחשת לפני  קשר עם מישהי ספציפית יכולה לתת להורים שלך את המסר שאתה סומך עליהם ורוצה שהם יהיו איתך בתהליך כאשר הדרך עדיין פתוחה בפניך. זאת בניגוד למצב שאתה מסתיר מהם קשר קיים ומגיע עליהם רגע לפני האירוסין. בע"ה אני מקווה שתהליך כזה יכול לבנות גשר בין מה שאתה רוצה מחייךלבין הציפיות שמגיעות מהמשפחה.
מאחר ומדובר באחת ההחלטות חשובות ביותר בחייך, חשוב מאוד למצוא מבוגר בסביבתך, איתו תוכל לקיים שיחה גלויה– גם על החלק האישי וגם על החלק המשפחתי. לצורך זה תוכל להיעזר באחד מאחיך, במישהו אחר מהמשפחה המורחבת, או אפילו ביועץ במקום שאתה לומד/ עובד).
אני מאחלת לך המון הצלחה –בבירור העצמי, בבירור מול המשפחה, וכמובן  ביציאה לדרך לחיפוש אחר בחירת לבך!### שאלה  
 שלום רב,
בן משפחה שלי התחתן עם אישה גויה (עם שורשים יהודיים). עד אז נהגנו להזמין את כל המשפחה לחגים אלינו, כולל ליל הסדר.
מאז חתונתם אני לא יודעת איך לנהוג, בייחוד בליל הסדר ובחגים אחרים. מצד אחד, המשפחה כולה, כולל הזוג, אוהבים להתארח אצלנו ומצפים לליל הסדר ולישיבה בסוכה ומצד שני נוכחותה מציבה בפנינו שאלה הלכתית. אשמח לקבל הדרכה.. ### תשובה  
 שלום לך יקרה,
מעריכה מאד את המורכבות והרגישות בשאלתך.
הרצון שלך להזמין את בן משפחתך לליל הסדר הוא מובן.
רבים מאיתנו רגילים לסדרים במעגלים משפחתיים רחבים ומגוונים. בתורה נאמר שליל הסדר ייעשה "למשפחותיכם" (שמות י"ב). למרות שזו אינה הלכה, ויוצאים ידי חובת מצוות הסדר גם בלי משפחה, עמך ישראל מיישמים את החלק הזה של המצוה בשמחה ובהרחבה.
בליל הסדר יש הזדמנות לקרב רחוקים  ולהעביר לדור הבנים והבנות את מסורת אבותינו, גם לאלה שאינם שומרי תורה ומצוות. ואכן דבר נפלא הוא שאחוז מאד גדול מעם ישראל עורך סדר. הזמנה לסדר יש בה בחינה של הזמנה למשפחה, הזמנה להיות חלק מהעם היהודי ולהצטרף לא רק לשולחן הסדר אלא לאמונה היהודית וליצור תחושת שייכות ומשמעות.
במקרה שלך, שבו את מתלבטת לגבי הזמנת בן דודך שנשוי לגויה, מובן הדבר שלא ניתן להזמין את בן דודך ולא להזמין את אשתו שאינה יהודיה. אין זה מדרך ארץ, וסביר שבן דודך יימנע מלהגיע, והוא יהיה בבחינת הבן החמישי שלא יושב בשולחן הסדר. נדמה שיש כאן גם סברא של שיקול השייך לקטגוריה של "דרכי שלום", המופיע במשנה במסכת גיטין (ה, ח): "אין ממחין ביד עניי גויים בלקט, שכחה ופאה – מפני דרכי שלום". 
בנוסף, כפי שציינת, אשתו של בן דודך היא מזרע ישראל – כלומר יש לה קשרי דם יהודים. במקרה זה יש לנו ענין לעשות מאמץ להשיב אותה לחיק העם היהודי ותורת ישראל.
למרות זאת, טוב שאת מבררת האם הרצון הזה גם מתאים להלכה. 
חז"ל אסרו להזמין נכרים לארוחה ביום טוב שלא חל בשבת, גזירה שמא ירבה בבישול עבורם. ההיתר לבשל ביום טוב הוא רק לצורך אוכל נפש של יהודי, והחשש הוא שהוא יבשל גם עבור האורחים הנכרים. הלכה זו שייכת בכל החגים, אולם היא עולה במיוחד בנוגע לליל הסדר, בגלל אופיו המשפחתי. הבעיה איננה עצם ההזמנה של אדם שאנו יהודי לשולחן הסדר, אלא בישול עבורו ביום טוב. 
מקור האיסור הוא בגמרא במסכת ביצה (כא, ב): "אמר רבי יהושע בן לוי: מזמינין את הנוכרי בשבת, ואין מזמינין את הנוכרי ביום טוב, גזרה שמא ירבה בשבילו". וכך פסק הרמב"ם (הל' יום טוב א, יג): "אין אופין ומבשלין ביום טוב כדי להאכיל גויים…, שנאמר: "הוא לבדו יעשה לכם" – 'לכם' ולא לגויים, לפיכך מזמינין את הגוי בשבת ואין מזמינין אותו ביום טוב, גזירה שמא ירבה בשבילו, אבל אם בא הגוי מאליו אוכל עמהן מה שהן אוכלין, שכבר הכינוהו". וכן נפסק להלכה בטור ובשולחן ערוך (או"ח סי' תקיב סעיף א). 
מכל מקום, פוסקים שונים התירו כאשר ברור שלא יבשל עבור האורח. הרב שלמה זלמן אויערבך זצ"ל (שולחן שלמה, סי' תקיב), למשל, מתיר להזמין גוי יחיד, כי אין חשש שירבה בשביל אורח אחד. יש שהתירו כאשר הגוי בא מאליו אחרי שהסעודה כבר מוכנה, או אם כל המאכלים מבושלים לפני יום טוב ומוכנים בהתאם לכמות האורחים. 
לפני כ-20 שנה שאלה זו עצמה עלתה בקהילה שלנו ברעננה. אישי, הרב צבי, שהוא רב הקהילה, התייעץ אז עם הרב אהרן ליכטנשטיין זצ"ל. הרב ליכטנשטיין אישר שבמצב כזה, אם הכל מבושל מראש, ומקפידים להחמיר בכל דבר כהלכות שבת בלי ההיתרים של יום טוב, מותר להזמין את בן המשפחה היהודי יחד עם בת הזוג שאינה יהודיה.  
דבר נוסף שיש לשים לב אליו כאשר גוי נוכח בסעודה הוא להכין מבעוד מועד יין מבושל בלבד. הגמרא במסכת עבודה זרה (דף ל' ע"א) קובעת במפורש ש"יין מבושל אין בו משום יין נסך". יין שהתבשל אינו נאסר במגע גוי, הואיל ועובדי האלילים לא היו מנסכים יין מבושל לאליליהם, ויין שאינו ראוי לניסוך אינו נאסר במגע גוי.
במצב עליו את שואלת אני חושבת שיש כאן הזדמנות לקירוב לבבות, להיות הקשר של בן דודך למסורת ישראל, ומי יודע, אולי יהיה בידך דרך אהבה וכבוד להשיב אותו ואת אשתו למסורת אבותינו.
היי ברוכה וחג שמח.### שאלה  
 שלום,
אין לי טלוויזיה בביתי, ואני שמחה על כך מאד, אבל הרבה פעמים אוהבת להירגע מול פרקים של סדרות. את הסדרות אני רואה דרך אתרים של 'צפייה ישירה' שבעצם מאחסנים אצלם סדרות רבות על כל הפרקים שלהם. בעיקרון למיטב ידיעתי האתרים הללו לא חוקיים – השאלה שלי היא האם יש פה בעיה של גזל כשאני צופה בסדרות, או שאם כבר זה הפך לנפוץ ונגיש לציבור בהמון המון דרכים – זה כבר לא נחשב גזל.
בנוסף, אשמח אם תחדדו אם יש הבדל בין סדרות ישנות, שכבר לא רצות הרבה זמן (כמו למשל 'חברים' שזו סדרה שסיימה לרוץ לפני משהו כמו עשר שנים) לבין סדרות שרצות כעת בטלוויזיה.
תודה רבה
 . ### תשובה  
 תודה על שאלה זו. בעידן הנוכחי אנו נתקלים בשאלות רבות אשר יוצרות מפגש בין המסורת ההלכתית והתפיסות המוסריות הרווחות, והנובעות מצו מצפונינו. הרגישות שאת מגלה לצפייה ישירה בחומרים באתרים לא מורשים, והרצון שלך לבדוק את המותר והאסור ההלכתי, הם לכבודך. 
השאלה שאת שואלת נוגעת לצריכה של חומרים המתפרסמים באינטרנט ללא הרשאת היוצרים, ושלא במסגרת הסכמים בין היוצר לבין מי שמפיץ את החומרים. שאלה זו נוגעת לנושא שידוע בחוק האזרחי כ"קניין רוחני" והוא מוסדר בחוק זכויות היוצרים. הן הפסיקה ההלכתית והן חוק המדינה לא אוסרים על צריכה פרטית של תכנים באתרים לא מורשים. זכות היוצרים נידונה בהלכה, אבל כמו בחוק האזרחי האיסור חל על מי שמפיץ יצירה ללא רשות בעל הזכויות, או מי שמשתמש ביצירה שיש עליה זכות יוצרים לצורך רווח. לכן בצפייה ביתית באתרים לא מורשים אין איסור הלכתי. אמנם יש שיקולים אחרים להימנע מכך בתנאים מסוימים, וההבחנה שאת עורכת בין סדרות חדשות לישנות רלוונטית לעניין זה. 
שאלת הקניין הרוחני וזכויות היוצרים התעוררה לראשונה בהלכה בשאלה שהופנתה לרמ"א (ראי הרחבה)[1] והוא פוסק על פי המושג ההלכתי "יורד לאמנות חברו", שקשורה בהסדרת תחרות בין בעלי מלאכה, ספקי שירותים, וסוחרים. הרמ"א לא מדבר על "קניין רוחני", כלומר הוא לא קובע שיש ליוצר בעלות על היצירה והיא מקנה לו זכות שהיא תקרא על שמו, שהוא ישלוט על תכנה ועל הפצתה באופן בלעדי, שיהיה לו רווח ממכירתה. במקום זאת קובע הרמ"א כללים לתחרות הוגנת בעניין הפצת דפוסים של ספרי קודש. גם החתם סופר, כמאתיים חמישים שנים מאוחר יותר, פוסק על פי שאלות של רווח והפסד ולא מתייחס לרעיון הקניין הרוחני (ראי הרחבה).
פוסקים החל מהמאה התשע עשרה ועד ימינו נחלקים בשאלת קיומה של זכות היוצרים. כלומר, האם יש לאדם בעלות, קניין, על יצירתו הרוחנית, או שזכותו של היוצר נובעת מגדרים הלכתיים קיימים כפי שנקטו הרמ"א והחתם סופר. ישנו רוב גדול מאד של הפוסקים, כגון הרב יוסף שלום אלישיב, והרב משה פיינשטיין המצדדים בזכות יוצרים ממשית. אולם יש לציין שחלק גדול מהדיון בנושא זה מופנה לדין המדינה והנוהג המקובל (ראי הרחבה), ולכן חוק המדינה רלוונטי לשאלתך.
החקיקה במדינת ישראל, בדומה  לרוב גורף של פסקי ההלכה, לא אוסרת צפייה פרטית בתכנים לא מורשים אלא את הפצתם בלבד. מאחר והחוק לא אוסר זאת מפורשות, וההלכה גם היא מתייחסת ברוב גורף של הפסיקות לגורם המפיץ ולא למשתמש הפרטי, שאלתך לגבי צפייה ישירה באתרים שאת מכנה "לא חוקיים" צריכה להיבחן מתוך שיקולים נלווים. לכאורה, ועל פי שאלתך, אם יש לאדם זכות קניינית על יצירתו, ואת משתמשת בה ללא הרשאתו, את מחויבת בגזל. ואכן, השולחן ערוך (חושן משפט סימן שס"ב סעיף ב) אוסר "ליהנות בדבר הגזול ואפילו לאחר יאוש, והוא שידע בודאי שדבר זה היא הגזילה עצמה". כלומר, אם ידוע לך בבירור שאת משתמשת בדבר שנגזל, אסור לך להנות ממנו. על פי פסיקת הרב פיינשטיין  שעתוק קלטת נחשב לגזל, כי הוא מונע את הרווח המגיע למוכר אם היית קונה את הקלטת. אבל הרב פיינשטיין לא קובע ששמיעת קלטת כזו היא גזל. לכן יש לשים לב שיש כאן גדר של הנאה מדבר גזול ולא גזל כשהוא לעצמו. גם פוסקים אחרים מגדירים כגזל, או "אבק גזל, מעין גזל" [2] רק פעולת העתקה או הפצה של תכנים ללא רשות, ואינם מתייחסים לעצם השימוש. 
אחד השיקולים בנושא ההנאה מהדבר הגזול, כמו גם הנאה מחילול שבת של יהודי, כרוכה בעובדה ששימוש בתוצר של מעשה אסור מעודד את העבירה, במקום לבלום אותה. הדבר נוגע במידה רבה בנושא הצפייה הישירה באתרים לא מורשים, מכיוון שהרווח שלהם (ממפרסמים) גדל ככל שגדל מספר הפותחים את אתריהם ומשתהים בהם. לכן כל צפייה בתוכן באתרים אלה מעודדת את בעלי האתר לעבור על החוק, ולהפר את זכויות היוצרים של התכנים. עניין זה נקשר גם לשיקול נוסף, והוא שרבים מאתרים אלה מפרסמים תכנים לא ראויים ומאפשרים מעבר לאתרים מגונים. 
שיקול הלכתי נוסף שמעלים פוסקים הנדרשים לנושא זה הוא ייאוש בדין השבת אבידה. כאשר אדם מאבד חפץ במקום שברור שאין אפשרות שהוא יימצא ויוחזר לבעליו אין חובה למוצא להשיבו. שתי אפשרויות לגדרים הלכתיים "זוטו (גאות ושפל) של ים" [3], ואבידה ברשות הרבים [4]. האם מי שהעלה תוכן לאינטרנט מניח שאין לו שליטה על צריכת המוצר? מדברי המפוסקים משתמע שאמנם היוצרים מבינים שלא ירוויחו מכל צפייה וצפייה, ולכן אין בכך איסור בהלכה. ובכל זאת, מידת החסידות היא לשלם לבעלי הזכויות כפי שהם מוגדרים בחוק האזרחי ולמנוע בכך חילול השם.   
לסיכום, לשאלתך האם יש גדר גזל בצפייה בסדרות באתרים לא מורשים, התשובה היא שאין בכך גדר גזל, אם כי באופן עקיף יש בכך להנאה ממעשה גזל. על פי גישת פוסקים רבים לזכויות היוצרים, הפגיעה בזכויותיהם של בעלי סדרות ישנות היא מזערית משום שהם ודאי החזירו לעצמם את השקעתם ואף הרוויחו מעל ומעבר לכך. אולם, גם אם הסדרות כבר לא משודרות בטלוויזיה, יש לבעליהן זכויות יוצרים לעוד שנים רבות, והם מקבלים תגמולים על כל הצגה באתר מורשה. 
מכיוון שהאינטרנט פרוץ, איסור הצריכה הוא גזירה שאין הציבור יכול לעמוד בה. ובכל זאת יש סיבות להימנע מהצפייה הישירה עד כמה שאפשר. ההימנעות מצפייה ישירה תורמת להתנהלות חברתית הוגנת ולניקיונו של המרחב הציבורי המתבטא בעולם הוירטואלי במרשתת. בכך שנתרום להנחלתם של ערכי צדק שראוי לכל חברה להיות מושתתת עליהם נחזק את רוח ההלכה והתורה, ונזכה לקיים את מצוות "ועשית הישר והטוב". 
הערה בימי הקורונה: 
תשובה זו נכתבה לפני פרוץ וירוס קורונה. יש להעיר, שבעקבות חשש ההידבקות וגזירות הבידוד והסגר, נכנסנו לתקופה חדשה בכל הנוגע לתקשורת מקוונת וצריכת אינטרנט. אתרים רבים פותחים את שעריהם לצריכת תוכן ללא תשלום. בעלי הזכויות מבינים שעבור אנשים רבים המבודדים בבתיהם צריכת תכנים באינטרנט היא אמצעי חשוב לשמירה על שלומנו הנפשי. לפיכך בימים אלה, ייתכן לומר שהחשש מהנאה מגזל, שהוא לכתחילה עקיף, פוחת עוד יותר, וגדר הייאוש של הבעלים מתגבר. יותר מכך, לא רק שהבעלים של הזכויות על תכני האינטרנט התייאשו מהרווח על המוצר, אפשר להניח שהם שמחים שהם יכולים לתרום לרווחת יושבי תבל.  
בברכה, 
חנה
 
הרחבה:
כאמור, הראשון שמתייחס לנושא הזכות של יוצר לרווח כספי הוא הרמ"א בתשובותיו. האיחור שבהופעת הנושא לדיון ההלכתי מקביל לאיחור בשאלות בנושא זה בחוק הכללי [5]. הדבר לא מפתיע כאשר רואים ששאלות מוסריות וכספיות הקשורות להפצת יצירות לא התעוררו לפני עידן הדפוס.  זאת משום שהאפשרויות שהדפוס יצר יצרו שאלות כלכליות הקשורות לשוק מוצרי הדפוס. הרמ"א דן בשאלת זכויות הראשונים של המהר"ם פדואה למכור את ספריו לפני המדפיס השני בשו"ת הרמ"א סימן י'. תחילה הוא מפנה לסוגייה בבבא בתרא דף כא ע"ב: 
אמר רב הונא האי בר מבואה דאוקי ריחיא ואתא בר מבואה חבריה וקמוקי גביה דינא הוא דמעכב עילויה דא"ל קא פסקת ליה לחיותי (תרגום הרב שטיינזלץ: בן מבוי אחד שהעמיד ריחיים במבוי ומתפרנס על ידי הבאים לטחון בריחיים שלו, ובא בן המבוי חבירו ומעמיד לידו ריחיים — דין הוא שמעכב עליו הראשון אם רוצה בכך. שאומר לו: שהרי אתה לוקח את לקוחותי).
ובהמשך הוא פוסק  לטובת המהר"ם פדואה כנגד המדפיס השני: 
והנני לדון בדיני ישראל… שדין הוא עם הגאון שהוא ימכור ספריו ראשונה… ושלא יקנה צד שום אדם ספר מיימוני (ספר משנה תורה של הרמב"ם) הנדפסים מחדש מקרוב באו כי אם היוצא מתחת יד הגאון הנ"ל או באי כוחו. 
החת"ם סופר המשיך בכיוון זה אך הוסיף שלושה גדרים החשובים לעניינינו: הוא טען שבהפצת ספרי קודש אין להחיל את גדר הירידה לאומנות חברו משום שיש ערך בהגדלת הפצת דברי תורה [6]. עוד טען שההקפדה על תחרות הוגנת לא נוגעת לזכות ראשונים על השוק, אלא להבטחת הרווח של המדפיסים כדי שהם ימשיכו להשקיע בהדפסת ספרי קודש. בהקשר לכך הוא אסר על הפצת ספרים בהוצאה מתחרה עד שהיוצר או המפיץ הראשוני יכסה את הוצאותיו. מכאן שהחתם סופר לא פסק על פי העיקרון שיש ליוצר או למפיץ הראשוני זכות על יצירתו. גם הפוסק בן ימינו, הגר"מ שטרנבוך [7], הסכים שההגבלה היא רק בכדי שהמדפיס יכסה את הוצאותיו. הגדר השלישי שהחתם סופר קובע לעניין זה הוא שאיסור ההפצה על חשבון המפיץ הראשון חל על המדפיס ולא על הקונים. זאת מטעמים שקשורים בפער הרוחני בין הקונים שהם תלמידי חכמים לבין בעלי העסקים המדפיסים את הספרים. בכך החת"ס [8] לא ממשיך את גישת הרמ"א שנקט בחרם גם כלפי מי שצורך את הספרים של המדפיס המתחרה. 
לעומת חלוצי הפסיקה בנושא זה, רבים מהפוסקים המאוחרים יותר עד ימינו מצדדים בקיומה של זכות ממשית של יוצר או ממציא, כלומר רואים בזכויות היוצרים גדר קנייני בפני עצמו. בין אלה ניתן למצוא את הרב יוסף שאול הלוי נתנזון (שו"ת שואל ומשיב  מהדורה א חלק א סימן מד), הגר"ש שקאפ (חידושים על מסכת ב"ק סימן א) הנצי"ב (שו"ת משיב דבר, חלק א סימן כד), הגרי"ש אלישיב (משנת זכויות יוצרים פרק יח), והרב משה פיינשטיין (שו"ת אגרות משה אורח חיים חלק ד סימן מ).
לעומתם הרב יצחק יהודה שמלקיש (בית יצחק, יו"ד סימן עה) טוען שמעיקר הדין אין קניין לזכויות יוצרים ויש להחילו רק אם הוא חלק מחוק המדינה מטעם "דינא דמלכותא דינא. 
הרב הרצוג והרב עובדיה יוסף צידדו גם הם בהחלת חוק המדינה על הפסיקה ההלכתית. הרב הרצוג כתב שבמקרה שיש שינויים בנורמות ההתנהגות הכלכלית, וכך גם בנוגע לזכויות יוצרים, יש לפסוק על פי חוק המדינה (תחוקה לישראל על פי התורה ב, עמ' 72). הרב עובדיה יוסף כתב כי "יוכלו לאסור על כל אדם הדפסת החיבורים בלי רשותם… הן מדינא דמלכותא, והן על פי גזירות והסכמת המחברים (שו"ת יביע אומר ז, חו"מ ט) [9].
מדינת ישראל הסדירה את זכויות היוצרים באופן המותאם למציאות הנוכחית בחקיקה משנת 2007, ותיקונים רבים הקשורים להתפתחות המרשתת עד לימים אלה [10]. אבל החקיקה לא מתייחסת לצרכן הפרטי אלא לאתרים המפיצים תוכן ללא הרשאת היוצרים. חוק המדינה שמבוסס על חוק זכויות יוצרים משנת 1924 והקרוי "פקודת זכויות היוצרים" בוטל ברובו, אך השאיר על כנו דווקא היתר לשיעתוק יצירה על גבי קלטת "לשם שימוש פרטי וביתי שלא למטרות מסחריות" (תיקון מס' 6, תשנ"ו-1996, סעיף 3ג) [11].
הערות שוליים
[1]  ראי בפירוט בנושא זה: הרב ישועה רטבי, זכויות יוצרים בהלכה, 
http://www.kiryatmoshe.co.il/%D7%9E%D7%90%D7%9E%D7%A8%D7%99-%D7%91%D7%99%D7%AA-%D7%94%D7%93%D7%99%D7%9F/347-%D7%96%D7%9B%D7%95%D7%99%D7%95%D7%AA-%D7%99%D7%95%D7%A6%D7%A8%D7%99%D7%9D-%D7%91%D7%94%D7%9C%D7%9B%D7%94
[2]  הרב ישועה רטבי, שם.
[3] הרב דב ליאור, http://www.netlaw.co.il/it_itemid_3879.html#ixzz13GuF7JQK, נדלה 22/3/2020. 
[4]  הרב שמואל אריאל, האם האינטרנט הוא "זוטו של ים", צהר ל"ג, תשס"ח.
[5] ראי יחידת הוראה של אתר LAWSHELF, בנוגע להיסטוריה של חקיקה בנושא זכויות היוצרים באנגליה ובארה"ב (באנגלית) https://lawshelf.com/coursewarecontentview/history-and-sources-of-intellectual-property-law/, נדלה 5/3/2020.
[6] חת"ס, ליקוטים סימן נז.
[7]  גר"מ שטרנבוך, תשובות והנהגות ח"א סימן תסו.
[8] שו"ת חת"ס, חלק ה', סימן ע"ט.
[9] מתוך "ממון ודין 6, זכויות יוצרים, אלול תשע"ז, עמ' 4. https://law-clinics.biu.ac.il/files/lawclinique/shared/mmvn_vdyn_6_lmdyh.pdf, נדלה, 5/3/2020.
[10] https://www.nevo.co.il/law_html/Law01/999_853.htm, נדלה 5/3/2020.### שאלה  
 שלום,
בשעה טובה נולד לי בן לפני כחודש.
אני יודעת ששאיבת חלב בשבת אסורה. אך האם מותר להשתמש ב"כוס טפטופים" (כוס מסיליקון שמשמשת לאגירת חלב אם מהשד שלא מניקים ממנו) ולהשתמש בחלב שיוצא?
הכוס עובדת על וואקום שנוצר בעת שמצמידים את הכוס אל השד ואוספת את החלב שמטפטף באופן לא רצוני מהשד השני.
תודה רבה!. ### תשובה  
 שלום וברכה, שמחה על פנייתך והפניית תשומת הלב למוצר שלא הכרתי קודם לכן. כמו שכתבת יש צורך לבדוק הלכתית מוצרים חדשים כדי לדעת כיצד להיעזר בהם.
המודעות לערכים התזונתיים החשובים שיש בחלב אם עבור התינוק גוברת והולכת. משום כך, אמהות רבות מעדיפות להיניק ולא לתת לתינוק תחליפי חלב.  כמו כן, המודעות הכללית לכך ש"חבל על כל טיפה" יצרה פתרונות חדשים, שאחד מהם נועד למנוע אובדן החלב שמטפטף בזמן ההנקה בצד שבו אינה מיניקה באותו זמן. השאלה שלך, הנוגעת לשימוש בכוס כזו בשבת, נובעת מן החשש שמא יש בכך איסור כשם שהוא קיים ביחס לשאיבת חלב אם בשבת. 
אני מציגה בפניך את התשובה בקיצור, להרחבה ומקורות עייני בסוף התשובה.
לפני שאתייחס לכוס הטפטופים אני רוצה להתייחס לשאיבת חלב בשבת.  
השאיבה בשבת אינה אסורה באופן גורף ובתנאים מסויימים היא מותרת, אפרט:
כאשר לאישה יש צער הותר לה לשאוב חלב, ולדעת חלק מן הפוסקים דבר זה הותר רק כשזורקים את החלב.
במצב פיקוח נפש של התינוק הותרה השאיבה לצורך התינוק. 
לדעת חלק מן הפוסקים כל צורך של התינוק הוא של פיקוח נפש ולדעתו כיוון שניתן היום לאחסן את החלב מותר לשאוב עבור התינוק גם אם ישתמש בחלב בהמשך הזמן (הרב רבינוביץ'). 
לכל הדעות מוטב להשתמש במשאבה חשמלית המחוברת לשעון שבת כך שפעולת הדישה לא נעשית על ידי האם אלא על ידי מכונה. וכשלא ניתן- אפשר להשתמש במשאבה ידנית. 
לכן במצב בו תארת שבנך בן חודש יהיו מצבים בהם תוכלי ממש לשאוב בשבת ומשאבה חשמלית היא הפתרון הנכון. ואז גם ניתן להשתמש בחלב.
לגבי כוס טפטופים:
מאחר שבכוס טפטופים ניתן ליצור מצב בו אין שאיבה אקטיבית אלא רק איסוף החלב ניתן להתיר להשתמש בה בשבת בתנאים הבאים:
א. יש לבדוק שבהנחה הראשונה של הכוס לא נשאב חלב כברגע הלחיצה. אם כן, יש לפעול באחת משתי דרכים: או להרטיב את הכוס כך שתדבק לגוף מבלי ליצור ואקום של ממש. שאז הכוס רק תאגור את החלב ולא תגרום לשום לחץ. אפשרות אחרת היא להמתין ליציאת החלב מעצמו ואז להצמיד את הכוס. 
ב. אין ללחוץ על הכוס על מנת להגביר את זרימת החלב במהלך ההנקה. 
ג. במידה שיש גודש ויש צער לאם, ניתן לגרום ליציאת החלב כי זהו אחד המצבים בו הותרה שאיבת החלב. אולם, דרך השאיבה המועדפת אינה בכוס המחייבת שאיבה ידנית מתמדת אלא במשאבה חשמלית. אלא שהחלב צריך ללכת לאיבוד במצב כזה. אמנם, אם מדובר בפיקוח נפש לתינוק או בתרומת חלב לתינוקות שאין לאמם חלב לינוק ניתן לסמוך על ההיתר של הרב רבינוביץ'.
שוב תודה על שאלתך ובהצלחה בהנקה ובגידול
בבריאות ושמחה בע"ה,
גם בתקופה לא קלה זו שאנו נמצאים בה.
מיכל
 
הרחבה:
במסכת שבת יש ברייתא הקובעת שחליבה אסורה בשבת (צה, א). הרמב"ם ציין שמדובר באיסור תורה (הלכות שבת פ"ח ה"ז). המקור לאיסור זה הוא במלאכת דישה, שבמקורה מתייחסת לפירוק החיטה מן השיבולים. חכמים למדו שלמלאכה זו תולדה בשם "מפרק" והיא מתייחסת אף לסחיטה. למשל, סחיטת ענבים לעשות מן הנוזלים יין וזיתים לצורך עשיית שמן נחשבות לפירוק הדומה לפירוק החיטה מתוך השיבולים. ומכאן גם לחליבה שמאוד דומה לסחיטה לצורך שתיית המיץ. על כן, באופן עקרוני יש הבדל עצום בין יניקה ישירה שהיא מותרת. לבין שאיבה שהיא למעשה כחליבה ועל כן זו מלאכה שעל פניו היא אסורה. אלא שהיתר אחד לשאיבת חלב בשבת פורט כבר בגמרא. הגמרא מתייחסת לתינוק שידוע שלא יחזיק מעמד בחיים. תינוק כזה הוא מוקצה ואסור לטלטלו. אולם, התירו לאמא להתכופף ולהניקו כדי למנוע מעצמה צער, מפאת הגודש של החלב (שבת קלה, א).מכאן הרחיבו בעלי התוספות את הדין, וכתבו כך: 
מותר אפילו היא לחלוב עצמה ולהוציא חלב שבדדין…משום צער
יוצא מדברי בעלי התוספות שיש היתר לשאוב חלב במצב של צער. למרות שיש כאן איסור של דש. וכך נפסק בשולחן ערוך (אורח חיים סי' של, ח): "וכן היא בעצמה יכולה להוציא בידה החלב המצער אותה". אולם, המשנה ברורה מעיר שם שהיתר זה הוא בתנאי שהחלב לא נאגר ונשמר אלא מוזרם לאיבוד. הסיבה לדיוק הזה של המשנה ברורה היא שלמעשה, כל מלאכת דש ואיסור חליבה מתקיימים כששואבים את הנוזלים לצורך שימוש בנוזלים עצמם. אולם כשרוצים רק לרוקן מנוזלים ובנוזלים עצמם אין צורך (זו מלאכה שאינה צריכה לגופה). אם הדיון בנושא ייפסק כאן אזי התוצאה ההלכתית תהיה קשה ביותר. רק במצבים של צורך לרוקן את החלב מתוך צער יהיה מותר לשאוב חלב. ובלבד שיזרוק את החלב. אולם, כשהשאיבה לצורך התינוק הדבר יהיה אסור. וכדברי הפתגם העממי: חבל על החלב… שלא לומר שלתינוק לא נמצא פתרון. כמובן כמובן שבמצבי פיקוח נפש אין זו שאלה. אך במצבים שבהם אין פיקוח נפש פוסקים רבים החמירו. הרב נחום רבינוביץ' סבר שיש להחשיב יותר מקרים כפיקוח נפש ולהתירם, ובתשובה שכתב בשו"ת שיח נחום הוא כותב שיש להתיר אפילו שאיבה לצורך התינוק במצבים מסוימים:
הרואה יראה שכל זה אמור היה בימיהם, שהחלב לא היה ניתן לשומרו לאורך זמן ויתקלקל בזמן קצר. ואם לא היה תינוק לפנינו שיכול לינוק, התירו רק באופן שהחלב ילך לאיבוד. אולם בימינו נשתנתה המציאות לגמרי. ואפילו אין התינוק לפנינו כמו למשל, שהוא מאושפז בבית חולים והאם נמצאת בבית, או שהוא יזדקק מחר לחלב או לאחר זמן, ואז אפילו תניקהו אמו לא תספיק כמות חלבה לצרכיו, וכל שכן אם אין בו כח לינוק מאמו כי אם בבקבוק בלבד או שלא תוכל להיות אלו להניקו ישירות. וכיו"ב בכל המקרים הללו אין לאבד את החלב הנשאב עתה כי ניתן להקפיא אותו עד שיוכלו להשתמש בו למנוע סכנת התינוק. מעתה גם במקרה כזה יש וסכנת התינוק למחר תתיר כבר היום לחלוב את האם ולשמור על החלב עד לזמן שיזדקקו לו. וזה לא רק מותר אלא גם חייבים לעשות כך…
במקרים מסוימים, כשהתינוק לא מסוגל לשתות כל החלב, הוא מוסיף שאם יש תינוקות אחרים הזקוקים לחלב, מותר לשאוב את כולו ולתרום לתינוקות אחרים. עם זאת, העירו פוסקים רבים והרב נחום רבינוביץ' בכללם, שהשאיבה המומלצת היא דווקא במשאבה חשמלית שאין צורך ללחוץ ולשאוב באופן אקטיבי את החלב. והכל נעשה על ידי המכונה.
עד כאן לעניין שאיבה אקטיבית לצורך החלב. אולם, בכוס טפטופים העניין שונה בתכלית. מבירור שערכתי הבנתי שהצמדת כוס הטפטופים נעשית על ידי לחיצה על הכוס לפני שהיא מוצמדת לגוף האישה. ואז נוצר ואקום כאשר הכוס מונחת על הגוף. מכאן ואילך, החלב המטפטף נאגר בכוס מאליו ללא כל מעשה של דישה וחליבה מיוחדים. אגירת החלב נועדה אצל חלק מן הנשים למניעת הרטבה של הבגדים וכיו"ב ואצל חלק מן הנשים אף לצורכי האכלת התינוק. על כן נראה כך:
יש לבדוק שבהנחה הראשונה של הכוס לא נשאב חלב כברגע הלחיצה. אם כן, יש לפעול באחת משתי דרכים: או להרטיב את הכוס כך שתדבק לגוף מבלי ליצור ואקום של ממש. שאז הכוס רק תאגור את החלב ולא תגרום לשום לחץ. אפשרות אחרת היא להמתין ליציאת החלב מעצמו ואז להצמיד את הכוס. 
אין ללחוץ על הכוס על מנת להגביר את זרימת החלב במהלך ההנקה. 
במידה שיש גודש ויש צער לאם, ניתן לגרום ליציאת החלב כי זהו אחד המצבים בו הותרה שאיבת החלב. אולם, דרך השאיבה המועדפת אינה בכוס המחייבת שאיבה ידנית מתמדת אלא במשאבה חשמלית. אלא שהחלב צריך ללכת לאיבוד במצב כזה. אמנם, אם מדובר בפיקוח נפש לתינוק או בתרומת חלב לתינוקות שאין לאמם חלב לינוק ניתן לסמוך על ההיתר של הרב רבינוביץ'. 
במידה והחלב של האם מועט והיא מעוניינת בשאיבה מוגברת כדי להרבות את החלב בהמשך, מותר גם ללחוץ על הכוס ובלבד שהחלב שנחלב ילך לאיבוד שאז אין בזה דין של מפרק, כיוון שאין משתמש בנוזלים הנסחטים והמלאכה אינה צריכה לגופה.
לגבי שימוש בחלב שנאגר בשבת בכוס טפטופים מאליו: עקרונית חל איסור להשתמש בחלב שנאגר בשבת משום שזה דומה למשקים שנטפו מפירות שעומדים לסחיטה שגם שם המיץ שנאגר הוא אסור גם אם נאגר ללא סחיטה (אורח חיים שכ, א) וכן פסק המשנה ברורה (שה, עב). אולם כתב הרב שמחה רבינוביץ בפסקי תשובות שדין זה של חלב שנאגר נוגע לחלב בעלי חיים ששם אין דרך האדם לשתות ישירות מן הבהמה. לעומת זאת בחלב אם שדרך החלב להאכיל לתינוק ביניקה ולא בחליבה, אין על החלב גזירת משקים שזבו לא לעניין איסור שימוש בהם ולא לעניין מוקצה ונולד. והוא מציין במפורש שדין זה נוגע גם לעניין קונכיית הנקה! היינו מה שנקרא היום כוס טפטופים. ### שאלה  
 שלום וברכה,
אני לומדת השנה במדרשה ואני מקפידה להתפלל כל יום שחרית ומנחה.
הקשרים שלי עם המשפחה מורכבים מכל מיני סיבות, ולכן קטיעת השגרה והשהייה הארוכה בבית עם ההורים בתקופה הזאת מאוד לא פשוטה עבורי.
אני משתדלת לנהל את הזמן שלי בבית ולנצל אותו בצורה הטובה ביותר, ללימוד תורה, לתפילה ולקשר עם חברות.
אבל יחד עם זה, ההתנהלות הרגשית שלי במצב הנוכחי מורכבת ודורשת ממני הרבה כוחות. גיליתי שלוקח לי הרבה זמן לעשות סדר במחשבות כדי להרגע לפני שאני הולכת לישון.
לכן אני קמה בשעה מאוד מאוחרת כל יום, ומתפללת שחרית ממש לפני חצות היום, וזה מתסכל אותי מאוד…
אני חושבת שלא ברורות לי עד הסוף החשיבות והמשמעות של תפילת שחרית בזמן, אשמח להעמיק ולהבין את הנקודה הזאת, וזה יתן לי מוטיבציה להתאמץ יותר על הדבר הזה בתוך כל הבלאגן…
(דבר שהייתי שמחה לעשות גם בלי קשר למצב כרגע)
כמובן שגם כל עצה טובה יכולה לעזור
תודה רבה!
 . ### תשובה  
 כל הכבוד לך שאת מצליחה בתוך המתח הזה לשמור על שגרת חיים ברוכה: על לימוד תורה, על שתי תפילות ביום ועל קשרים חברתיים נוספים שמוציאים מהבדידות.   
התקופה המשונה אליה העולם נכנס מאתגרת אצל כל אחד מאיתנו מקומות שונים ומכריחה אותנו להתמודד עם דברים שלפעמים בשגרת החיים יש לנו היכולת להניח בצד.. 
המתח בין הבית בו גדלנו לבין האישיות העצמית שבנינו במהלך השנים – מקבל קרקע פוריה בתקופה כזו: בה הנפש מתוחה גם ככה עד לקצה והמרחב היחיד בו מותר להיות הוא הבית.. יחד עם זאת יש בתקופה הזו גם אפשרות להתבונן מחדש במתחים הללו ולראות איך מייצרים בתוכם אולי גם הפריה הדדית.. 
הגמרא במסכת ברכות מתלבטת האם התפילות נתקנו על ידי אבות האמות: שחרית תיקן אברהם אבינו, מנחה תיקן יצחק אבינו ויעקב אבינו תיקן את תפילת ערבית. או שנתקנו בתקופה מאוחרת יותר כנגד הקרבנות: שחרית כנגד קרבן תמיד של שחר, מנחה כנגד קרבן תמיד של בן הערביים וערבית כנגד האיברים והפדרים שנשרפו על המזבח בלילה. למסקנה אנחנו מכריעים ש"תפילות כנגד קרבנות" ומכך נגזרות הלכות שונות: כמו קשיחות הזמנים בהם מותר להתפלל כל אחת מהתפילות. 
אני חושבת ששני ההיבטים הללו של מקורה של מצוות תפילה מבטאים שני הלכי רוח שחשוב מאד לשמור על שניהם בחיי עבודת ה' שלנו: תפילות כנגד אבות מבטא את הצד הטבעי, החופשי שבוער באופן עצמי לקרבת אלוקים וממילא פחות מחויב למסגרות של זמן ומקום. תפילות כנגד קרבנות מבטא את צד החובה הממסגר את הקשר שלנו עם הקב"ה בתוך מסורת וציבור. היכולת שלנו לחבר ולשייך את עצמנו למסורת הגדולה הזו היא עבודה רוחנית יקרה שאני חושבת שנותנת להקפדה בזמנים משהו מעבר לבירוקרטיה ההלכתית. 
אני חושבת שדווקא בתקופה מאתגרת כמו זה שאנחנו נמצאים בה כעת, המשמעות והחשיבות של הזמן הופכת להיות ברורה וחיה יותר. התחושה שהזמן נמתח ונמרח, שאין ממש הבדל בין שעה אחת לאחרת – מייצרת צורך לפרק את השעות ולעשות בתוכם סדר. היכולת להקפיד על זמנים ולהתמיד על ההתנהלות שלנו בתוכם: נותנת זמן לכל דבר ומאפשרת בצורה נינוחה ובטוחה יותר לצלוח את התקופה הזו. 
הקושי שאת מתארת, גם הוא מובן וטבעי, ואני חושבת שכדאי לחשוב איך את מנהלת אותו ולא נותנת לו לנהל אותך. הצורך בזמן עיבוד, בזמן מחשבה והקשבה פנימית הוא חשוב ונפלא ואולי אפשר להתחיל אותו מוקדם יותר: עם רדת החשיכה בחוץ להיכנס לתוכך פנימה ולעבד את החוויות השונות שעברת במהלך היום. אם תצליחי להתחיל את הזמן הפנימי מוקדם יותר מן הסתם תצליחי גם להירדם קודם ולהתעורר בזמן. 
להלכה, חשוב לזכור שהתפילה מורכבת מכמה חלקים שדינם שונה במידה וקמת מאוחר בכל זאת:
ברכות התורה, ברכות השחר וקריאת שמע ללא הברכות – אפשר וצריך להגיד גם אם קמת לאחר חצות היום
שמונה עשרה – אפשר וצריך להתפלל בדיעבד עד חצות היום
לגבי ברכות קריאת שמע – ישנה מחלוקת בפוסקים האם ניתן לומר אותם בשם ומלכות רק עד ארבע שעות זמניות או עד חצות היום ונראה שניתן להקל בדיעבד. 
רגע לפני החתימה אוסיף שעם המעבר לשעון קיץ סוף זמן תפילה התאחר. בע"ה האיחור יקל עליך להתפלל תפילה בזמנה. 
אני מתפללת שתעברי את התקופה הזו בבריאות וצמיחה 
חנה
הרבנית חנה גודינגר (דרייפוס) היא ראש ישיבת דרישה בראש צורים
 
תלמוד בבלי מסכת ברכות דף כו ע"ב
איתמר, רבי יוסי ברבי חנינא אמר: תפלות אבות תקנום; רבי יהושע בן לוי אמר: תפלות כנגד תמידין תקנום. תניא כוותיה דרבי יוסי ברבי חנינא, ותניא כוותיה דרבי יהושע בן לוי. תניא כוותיה דרבי יוסי ברבי חנינא: אברהם תקן תפלת שחרית – שנאמר וישכם אברהם בבקר אל המקום אשר עמד שם, ואין עמידה אלא תפלה, שנאמר ויעמד פינחס ויפלל; יצחק תקן תפלת מנחה – שנאמר ויצא יצחק לשוח בשדה לפנות ערב, ואין שיחה אלא תפלה, שנאמר תפלה לעני כי – יעטף ולפני ה' ישפך שיחו, יעקב תקן תפלת ערבית – שנאמר ויפגע במקום וילן שם, ואין פגיעה אלא תפלה, שנאמר ואתה אל תתפלל בעד העם הזה ואל תשא בעדם רנה ותפלה ואל תפגע בי.
 
בעניין ברכות השחר: משנה ברורה סימן נב ס"ק י
כל הברכות – ועיין בספר מאמר מרדכי ובספר נהר שלום דזמן כל הברכות הוא כל היום בדיעבד וכן כתב בספר מעשה רב להגר"א ז"ל והוסיף שם עוד יותר דאפילו בלילה עד שעת השינה הוא חיובן אם שכח לאומרן קודם ונ"ל דאם חוטפתו שינה לכו"ע לא יכול תו לברך ברכת המעביר שינה [דוגמת בהמ"ז בסימן קפ"ד ס"ה עי"ש] ומ"מ לכתחלה צריך ליזהר שלא לאחר הברכות יותר מד' שעות על היום אך בדיעבד עכ"פ יכול לברך אותם עד חצות כי כן מוכח מהרבה אחרונים שלא הפסיד הברכות אחר ד' שעות והמקיל לסמוך בדיעבד על הגדולים הנ"ל ולברך אותם אחר חצות אין למחות בידו ועיין בבה"ל:
 
בעניין קריאת שמע: שולחן ערוך או"ח הלכות קריאת שמע סימן נח סעיף ו
אף על פי שזמנה נמשך עד סוף השעה הג', אם עברה שעה ג' ולא קראה קורא אותה בברכותיה כל  שעה ד' שהוא שליש היום, ואין לו שכר כקורא בזמנה. ואם עברה שעה ד' ולא קראה, קוראה בלא ברכותיה כל היום.
בעניין שמונה עשרה: שולחן ערוך אורח חיים הלכות תפלה סימן פט סעיף א
זמן תפלת השחר, מצוותה שיתחיל עם הנץ החמה, כדכתיב: ייראוך עם שמש (תהילים עב, ה) ואם התפלל משעלה עמוד השחר והאיר פני המזרח, יצא. ונמשך זמנה עד סוף ד' שעות שהוא שליש היום. ואם טעה, או עבר, והתפלל אחר ד' שעות עד חצות, אף על פי שאין לו שכר כתפלה בזמנה, שכר תפלה מיהא איכא. 
הגה: ואחר חצות אסור להתפלל תפלת שחרית (ב"י בשם הרשב"א פרק תפלת השחר) וע"ל ריש סי' ק"ח.
בעניין ברכות קריאת שמע: ביאור הלכה סימן נח סעיף ו ד"ה "קוראה בלא ברכות"### שאלה  
 ימי חול המועד הם שונים מצד אחד מימי חול רגילים אך גם שונים מימי החג אשר ממסגרים אותם לפניהם ואחריהם. חז"ל דרשו דרשות על ייחודו של חול המועד מן הפסוקים בויקרא כג, מהם ניתן ללמוד שגם חול המועד נקרא "מקרא קודש":
"דַּבֵּר אֶל בְּנֵי יִשְׂרָאֵל, לֵאמֹר:  בַּחֲמִשָּׁה עָשָׂר יוֹם, לַחֹדֶשׁ הַשְּׁבִיעִי הַזֶּה, חַג הַסֻּכּוֹת שִׁבְעַת יָמִים, לַה’: בַּיּוֹם הָרִאשׁוֹן, מִקְרָא קֹדֶשׁ; כָּל מְלֶאכֶת עֲבֹדָה, לֹא תַעֲשׂוּ: שִׁבְעַת יָמִים, תַּקְרִיבוּ אִשֶּׁה לַה’ בַּיּוֹם הַשְּׁמִינִי מִקְרָא קֹדֶשׁ יִהְיֶה לָכֶם וְהִקְרַבְתֶּם אִשֶּׁה לַה’, עֲצֶרֶת הִוא  כָּל מְלֶאכֶת עֲבֹדָה, לֹא תַעֲשׂוּ: אֵלֶּה מוֹעֲדֵי ה’, אֲשֶׁר תִּקְרְאוּ אֹתָם מִקְרָאֵי קֹדֶשׁ:  לְהַקְרִיב אִשֶּׁה לַה’, עֹלָה וּמִנְחָה זֶבַח וּנְסָכִים  דְּבַר יוֹם בְּיוֹמוֹ".
 
בזמן שבית המקדש היה קיים היו מקריבים קרבן מוסף לכבודו של ימי החג והיום אנחנו מתפללים תפילת מוסף וכן תפילת הלל ומוסיפים את "יעלה ויבוא" בתפילה ובברכת המזון.
בחול המועד ישנה מצוות שמחה [ר' הרחבה הערה 1] וכן מצווה לכבד ימים אלו במאכל ובמשתה ובכסות נקיה [2], בימינו נוהגים ללבוש בגדים חגיגיים בחול המועד.
בפרקי אבות אנו לומדים שהמבזה את המועדות אין לו חלק לעולם הבא [3] וחז"ל מלמדים שהכוונה למי שעושה מלאכה בחול המועד. ישנה מחלוקת בחז"ל ובראשונים האם איסור מלאכה במועד היא דאורייתא או דרבנן [3], בכל מקרה נפסק שאין לעשות מלאכה אלא במקרים מסויימים [4] ובעיקר, (בין יתר ההיתרים בהרחבה בהמשך) ההיתר לעשות מלאכה היא כאשר היא לצורך המועד, אך לא מלאכת אומן (אלא רק כמעשה הדיוט – באופן פשוט ולא באופן מקצועי).
השנה, בפסח תש"ף, כאשר כולנו נמצאים בהסגר בעקבות מגיפת הקורונה, נדרש מאיתנו להשקיע יותר ביצירת אווירת קודש ושמחה בחול המועד, על ידי כיבוד החג בלבוש, מפה על השולחן, סעודות מהודרות ובפעילויות המשמחות את המשפחה ללא מלאכה שאינה לצורך המועד.
גיבשתי רשימת הצעות לדרכים בהם אפשר לכבד את חול המועד ולשמוח בימים אלו בפעילויות מיוחדות למרות המגבלות המוטלות עלינו. ניתן למצוא אותם כאן.
 
בברכת חג של שמחה ושל חירות ובעיקר של בריאות,
רחל
 
מקורות הרחבה:
 
[1] מצוות שמחה בחול המועד
מועד קטן דף ח ע"ב
משנה. אין נושאין נשים במועד, לא בתולות ולא אלמנות, ולא מייבמין, מפני ששמחה היא לו…
גמרא. וכי שמחה היא לו מאי הוי? אמר רב יהודה אמר שמואל, וכן אמר רבי אלעזר אמר רבי אושעיא, ואמרי לה אמר רבי אלעזר אמר רבי חנינא: לפי שאין מערבין שמחה בשמחה. רבה בר [רב] הונא אמר: מפני שמניח שמחת הרגל ועוסק בשמחת אשתו.
רש"י: דאין מערבין שמחה בשמחה – כלומר: בעינן דלישמח בשמחת מועד לחודיה.
רמב"ם הלכות יום טוב פרק ו 
שבעת ימי הפסח ושמונת ימי החג עם שאר ימים טובים כולם אסורים בהספד ותענית, וחייב אדם להיות בהן שמח וטוב לב הוא ובניו ואשתו ובני ביתו וכל הנלוים עליו שנאמר (דברים ט"ז) ושמחת בחגך וגו', אף על פי שהשמחה האמורה כאן היא קרבן שלמים כמו שאנו מבארין בהלכות חגיגה יש בכלל אותה שמחה לשמוח הוא ובניו ובני ביתו כל אחד ואחד כראוי לו.
שו"ע או"ח תקכט,ב
חייב אדם להיות שמח וטוב לב במועד, הוא ואשתו ובניו וכל הנלווים אליו. כיצד משחמכן, הקטנים נותן להם קליות ואגוזים, והנשים קונה להם בגדים ותכשיטין כפי ממונו. וחייב להאכיל לגר ליתום ולאלמנה עם שאר עניין.
משנה ברורה שם ס"ק טז 
במועד – עיין ברמב"ם פ"ו מהלכות יום טוב דגם חוה"מ הוא בכלל מועד לענין שמחה [יח] אבל לענין כבוד ועונג אין חייב בחוה"מ דלא נאמר בהן מקרא קודש:
 
[2] כבוד ועונג בחול המועד
מכילתא דרבי ישמעאל בא – מסכתא דפסחא פרשה ט
ביום הראשון מקרא קודש וביום השביעי מקרא קודש ארעם במאכל ובמשתה ובכסות נקיה אין לי אלא יום טוב הראשון והאחרון שהם קרויין מקרא קודש חולו של מועד מנין ת"ל (ויקרא כג לז) אלה מועדי ה' אשר תקראו אותם מקראי קודש:
משנה ברורה אורח חיים סימן תקל סעיף א 
גם חייב [ד] לכבד חוה"מ במאכל ובמשתה וכסות נקיה שלא ינהג בהן מנהג חול. ומהרי"ל לבש הקט"א של שבת. ועיין לעיל סימן תקכ"ט ס"ב ובמ"ב שם דמצות ושמחת בחגיך וגומר קאי גם על חוה"מ ומבואר שם כיצד משמחן וכתבו האחרונים דאף דמוכח בסימן קפ"ח ס"ז דאינו מחוייב לאכול פת דוקא בחוה"מ ורק דאסור להתענות מ"מ לכתחלה מצוה לקבוע סעודה על הפת [ה] אחת בלילה ואחת ביום [ו] דכיון דמצוה לכבדו באכילה ושתיה ועיקר אכילה הוא לחם:
שער הציון שם ס"ק ד 
ומה דמשמע מהמכילתא הנ"ל דצריך לכבדו באכילה ושתיה וכסות נקיה, יש לומר דהיינו לכבדו יותר מימות החול בכל זה, אבל אינו מחויב לדמותו לגמרי בזה ליום טוב
 
[3] איסור מלאכה במועד
מסכת אבות פרק ג, משנה יא
רבי אלעזר המודעי אומר המחלל את הקדשים והמבזה את המועדות והמלבין פני חברו ברבים והמפר בריתו של אברהם אבינו עליו השלום והמגלה פנים בתורה שלא כהלכה, אף על פי שיש בידו תורה ומעשים טובים אין לו חלק לעולם הבא:
רש"י שם
והמבזה וכו'. חילל חולו של מועד בעשיית מלאכה או שנוהג בהם מנהג חול באכילה ובשתיה, דהואיל ואינם חמורים כיום טוב אינו חושש לשומרם כל אלה נפקי מכי דבר ה' בזה שנוהג בהם מנהג בזיון:
 
מסכת חגיגה דף יח ע"א , ובמקומות נוספים במסכת מועד קטן (דף יא ע"ב ועוד) דנים חכמים במקור הלימוד שמלאכה אסורה בחול המועד, לעיתים משמע מדבריהם שהאיסור הוא איסור דרבנן ולעיתים איסור דאורייתא.
 
רש"י מסכת מועד קטן דף יא ע"ב ד"ה אלא אפילו
חולו של מועד דאסירא ביה מלאכה מדאורייתא, דכתיב (שמות כג) את חג המצות תשמור שבעת ימים – לימד על כל החג שהוא אסור.
תוספות מסכת חגיגה דף יח ע"א
מ"מ משמע לפי האמת דלא מיתסר רק מדרבנן וכי קאמר התם בריש פירקא לא מיבעיא אבל [אבלות] דרבנן אלא אפילו חוש"מ דאורייתא – כעין דאורייתא קאמר, לפי שיש לו סמך מקרא דאורייתא
רמב"ם הלכות יום טוב פרק ז הלכה א
חולו של מועד אף על פי שלא נאמר בו שבתון הואיל ונקרא "מקרא קדש" והרי הוא זמן חגיגה במקדש, אסור בעשיית מלאכה כדי שלא יהיה כשאר ימי החול שאין בהן קדושה כלל, והעושה בו מלאכה האסורה מכין אותו מכת מרדות מפני שאיסורו מדברי סופרים,   
 
[4] מלאכות אסורות ומותרות בחול המועד
שולחן ערוך אורח סימן תקל סעיף א
חול המועד אסור בקצת מלאכות, * (א) ומותר במקצתן. הגה: א לפי צורך הענין שהיה נראה לחכמים (ב) להתיר.
משנה ברורה שם
מלאכות המותרות בחוה"מ הם חמשה.
דבר האבד אם לא יעשנו עתה
וצרכי המועד [היינו לצורך אוכל נפש דמותר אפילו מעשה אומן כמ"ש ריש סימן תקל"ג אבל שאר צורכי מועד דוקא מעשה הדיוט כמ"ש בסימן תק"מ ותקמ"א]
ובשביל פועל שאין לו מה יאכל
וצרכי רבים
ומעשה הדיוט אפילו ליחיד. (לצורך המועד)
 
*  ראה הרחבה בספר פניני הלכה של הרב אליעזר מלמד 
 
 חזרה  
נושאים נוספים. ### תשובה  
 יש לי שאלה
שם דואר אלקטרוני*
גיל מין אזור בארץ עדה \ מוצא נושא השאלה* השאלה*CAPTCHA
  
הפנייה ל"משיבת נפש" יכולה להיות אנונימית, עם זאת כל פרט שתבחרו לשתף יעזור לנו בדיוק התשובה והתאמתה אליך אישית. השאלות והתשובות יפורסמו באתר ללא פרטים מזהים ובמידת הצורך ישונו פרטים בגוף השאלה כדי להגן על צנעת הפרט.
בשל השאלות הרבות המופנות אל הרבניות אנו ממליצים להתאזר בסבלנות בהמתנה לתשובה. אם יש צורך במענה דחוף אנא ציינו זאת בפנייתכן. זמן המענה הרגיל הוא כשבועיים.
לתשומת לבכם, השאלות מגיעות למנהלות האתר, ומועברות למשיבות השונות בהתאם לתחומי העניין והפניות. אם ברצונכם להפנות שאלה לרבנית מסוימת אנא ציינו זאת בגוף השאלה.
עצם שליחת השאלה מהווה הסכמה לתנאים אלו.
תשובות הרבניות לשאלותיכם יתקבלו באמצעות הדואר האלקטרוני, אנא הקפידו לציין כתובת דואר אלקטרוני תקינה.
צור קשר  
 
אימייל: office@beithillel.org.il
ת.ד: 9725, ירושלים
שאלות אחרונות  
קשה לי להתפנות ללימוד תורה בשירות וזה חסר לי, מה אפשר לעשות?
איך אפשר לעשות תרגילי רצפת אגן מבלי להיאסר כשרואים הפרשות?
התפתחות רוחנית והשתלבות נשים בחיים התורניים בקהילה
האם מותר לי לעשות דיקור סיני לאמא שלי?
  בניית אתרי וורדפרס  
דילוג לתוכן
פתח סרגל נגישות
כלי נגישות
 
כלי נגישות
הגדל טקסטהגדל טקסט 
הקטן טקסטהקטן טקסט 
גווני אפורגווני אפור 
ניגודיות גבוההניגודיות גבוהה 
ניגודיות הפוכהניגודיות הפוכה 
רקע בהיררקע בהיר 
הדגשת קישוריםהדגשת קישורים 
פונט קריאפונט קריא 
איפוס### שאלה  
 ליל הסדר בנוי על חינוך ודיאלוג בין דורות ובין קרובים המתקבצים יחד, אולם המצוה לספר ביציאת מצרים חלה גם על אדם הנמצא לגמרי לבדו. מכך עולה שיש ערך ועומק בסיפור יציאת מצרים גם על ידי אישה או איש לבדם.
 
בקישור זה תמצאו מקבץ מקורות שמתאים לקריאה למי שחוגג את ליל הסדר לבד בהסגר, עם מעט שאלות למחשבה.
המקורות יעזרו גם לאדם שנמצא לבד להעמיק, להגות ולקבל כוחות מטקסטים שמתאימים בדיוק לסיטואציה. 
 
שנזכה כולנו לחג של בריאות וחירות!
שלומית
 
  
 
 חזרה  
נושאים נוספים. ### תשובה  
 יש לי שאלה
שם דואר אלקטרוני*
גיל מין אזור בארץ עדה \ מוצא נושא השאלה* השאלה*CAPTCHA
  
הפנייה ל"משיבת נפש" יכולה להיות אנונימית, עם זאת כל פרט שתבחרו לשתף יעזור לנו בדיוק התשובה והתאמתה אליך אישית. השאלות והתשובות יפורסמו באתר ללא פרטים מזהים ובמידת הצורך ישונו פרטים בגוף השאלה כדי להגן על צנעת הפרט.
בשל השאלות הרבות המופנות אל הרבניות אנו ממליצים להתאזר בסבלנות בהמתנה לתשובה. אם יש צורך במענה דחוף אנא ציינו זאת בפנייתכן. זמן המענה הרגיל הוא כשבועיים.
לתשומת לבכם, השאלות מגיעות למנהלות האתר, ומועברות למשיבות השונות בהתאם לתחומי העניין והפניות. אם ברצונכם להפנות שאלה לרבנית מסוימת אנא ציינו זאת בגוף השאלה.
עצם שליחת השאלה מהווה הסכמה לתנאים אלו.
תשובות הרבניות לשאלותיכם יתקבלו באמצעות הדואר האלקטרוני, אנא הקפידו לציין כתובת דואר אלקטרוני תקינה.
צור קשר  
 
אימייל: office@beithillel.org.il
ת.ד: 9725, ירושלים
שאלות אחרונות  
קשה לי להתפנות ללימוד תורה בשירות וזה חסר לי, מה אפשר לעשות?
איך אפשר לעשות תרגילי רצפת אגן מבלי להיאסר כשרואים הפרשות?
התפתחות רוחנית והשתלבות נשים בחיים התורניים בקהילה
האם מותר לי לעשות דיקור סיני לאמא שלי?
  בניית אתרי וורדפרס  
דילוג לתוכן
פתח סרגל נגישות
כלי נגישות
 
כלי נגישות
הגדל טקסטהגדל טקסט 
הקטן טקסטהקטן טקסט 
גווני אפורגווני אפור 
ניגודיות גבוההניגודיות גבוהה 
ניגודיות הפוכהניגודיות הפוכה 
רקע בהיררקע בהיר 
הדגשת קישוריםהדגשת קישורים 
פונט קריאפונט קריא 
איפוס### שאלה  
 שלום רב לך,
לא פרטת בשאלתך מה הרקע לשאלה, האם זוהי שאלה לימודית תיאורטית, או שאלה מעשית שקשורה אליך או לאישה אחרת שאת בקשר איתה.
אם מדובר במקרה מסוים צר לי לשמוע שהגעת למצב של צורך בסידור גט כלשהו, אבל טוב שאת יודעת שאפשר להתייעץ.
 
לגופה של שאלה:
אין הבדל בטקס סידור גט לחומרא לבין גט רגיל, וכך גם בצורך בעדים. ישנם שני סוגים של עדים– העדים למסירת הגט שהם באים מתוך עובדי בית הדין הרבני; וה"עדים" לשמות של האיש והאישה בתהליך בירור השמות שיהיו רשומים בגט עצמו.
 
הגט נכתב עבור האישה באופן אישי ולכן כל השמות והכינויים שלה חייבים להיות רשומים בגט. כאשר הדיינים מתכוננים לסידור הגט הם מבררים מה הם כל הכינויים. יש להביא רק "עד" אחד שמכיר או מכירה את האישה היטב ומכיר/ה את כל כינוייה. אותו "עד" לצורך בירור השמות, יכול להיות איש, אישה וגם קרוב משפחה. הדיינים ישאלו איך אנשים קוראים לה וגם את שם אביה. לדוגמה, אישה ששמה "שרה בת שמעון" אבל קוראים לה גם שרהלה או שרי, תספר זאת לדיינים. לאחר מכן יקראו לעד/ה שלה להיכנס לאולם וישאלו אותו או אותה אותן השאלות.
 
התהליך הוא זהה לאיש המתגרש. גם עליו להביא עד אחד ל"בירור השמות". אותו בן אדם, אם הוא מכיר הן את האיש והן את האישה היטב, יוכל לשמש עד עבור שניהם. 
 
סידור גט לחומרא בא להגן על האישה בזאת שהוא קובע את המעמד האישי בבירור. לאחר סידור הגט אף אחד לא יוכל לערער על מעמדה של המתגרשת ולטעון שהיא אינה אישה פנויה.
 
אם אכן את מלווה אישה בתהליך זה אני מאחלת לך כוח וחוסן נפשי שיחזקו אותך בליווי ואותה בבניית חייה מחדש. 
 
בהצלחה!
 
רחל לבמור
הלכות כתיבת גט וסידורו נמצאות בשולחן ערוך, אבן העזר, סימן קנ"ד סדר הגט; 
והן עי' בשולחן ערוך אבן העזר קלא סע' א': "צריך שתהיה כתיבת הגט וחתימתו לשם האיש המגרש ולשם האשה המתגרשת. ואם לא נכתב לשמה, אינו גט "; 
ולגבי התהליך בבית הדין הרבני הממלכתי עי' תקנות הדיון, פרק טז: סידור הגט, http://rbc.gov.il/SittingRegulations/Chapter16.pdf
 
 
 
 
 
 חזרה  
נושאים נוספים. ### תשובה  
 יש לי שאלה
שם דואר אלקטרוני*
גיל מין אזור בארץ עדה \ מוצא נושא השאלה* השאלה*CAPTCHA
  
הפנייה ל"משיבת נפש" יכולה להיות אנונימית, עם זאת כל פרט שתבחרו לשתף יעזור לנו בדיוק התשובה והתאמתה אליך אישית. השאלות והתשובות יפורסמו באתר ללא פרטים מזהים ובמידת הצורך ישונו פרטים בגוף השאלה כדי להגן על צנעת הפרט.
בשל השאלות הרבות המופנות אל הרבניות אנו ממליצים להתאזר בסבלנות בהמתנה לתשובה. אם יש צורך במענה דחוף אנא ציינו זאת בפנייתכן. זמן המענה הרגיל הוא כשבועיים.
לתשומת לבכם, השאלות מגיעות למנהלות האתר, ומועברות למשיבות השונות בהתאם לתחומי העניין והפניות. אם ברצונכם להפנות שאלה לרבנית מסוימת אנא ציינו זאת בגוף השאלה.
עצם שליחת השאלה מהווה הסכמה לתנאים אלו.
תשובות הרבניות לשאלותיכם יתקבלו באמצעות הדואר האלקטרוני, אנא הקפידו לציין כתובת דואר אלקטרוני תקינה.
צור קשר  
 
אימייל: office@beithillel.org.il
ת.ד: 9725, ירושלים
שאלות אחרונות  
קשה לי להתפנות ללימוד תורה בשירות וזה חסר לי, מה אפשר לעשות?
איך אפשר לעשות תרגילי רצפת אגן מבלי להיאסר כשרואים הפרשות?
התפתחות רוחנית והשתלבות נשים בחיים התורניים בקהילה
האם מותר לי לעשות דיקור סיני לאמא שלי?
  בניית אתרי וורדפרס  
דילוג לתוכן
פתח סרגל נגישות
כלי נגישות
 
כלי נגישות
הגדל טקסטהגדל טקסט 
הקטן טקסטהקטן טקסט 
גווני אפורגווני אפור 
ניגודיות גבוההניגודיות גבוהה 
ניגודיות הפוכהניגודיות הפוכה 
רקע בהיררקע בהיר 
הדגשת קישוריםהדגשת קישורים 
פונט קריאפונט קריא 
איפוס### שאלה  
 . ### תשובה  
 שלום רב,
אני נשואה 16 שנה באושר ב"ה אך לצערי עדיין לא הבנתי מה היא המעלה האמיתית של המקווה חוץ מזה שהוא מטהר ובריא לקשר וכו'… ברוך ה' אנו שומרים כדת וכדין אך מאוד מפריע לי שאם לא אטבול לא אהיה מותרת, כאילו "הוקוס-פוקוס" שאת נכנסת למים ויוצאת משם, ופתאום אפשר שבעלי יחזיק לי יד, ורגע לפני אסור?? זו שאלה שמטרידה אותי כל פעם מחדש ואף פעם לא קיבלתי תשובה מספקת…
אודה אם תענו לי…
תודה מראש
תשובה### שאלה  
 שלום וברכה, הייתי רוצה לדעת האם באור היהדות, לאחר הגירושים מבעלי לפני כשנה, האם כדאי לי לחזור לשמי הקודם לפני הנישואים? אך במצב זה שם משפחתי יהיה שונה משם המשפחה של הילדים. ### תשובה  
 שלום רב לך,
פנייתך נוגעת לשאלה שנשים רבות מתלבטות בה לאחר גירושין. ישנה עוד דרך ארוכה, גם לאחר סידור הגט,  ליצירת חיים חדשים ולהתבססות במעמד החדש. חלק טבעי מתהליך זה הוא הצורך לשנות את שם המשפחה לשם שהיה שלך, אישית. יחד עם זאת, ניכר מתוך דברייך שאת מתלבטת בין חיזוק ההכרה בכך שאת אדם עצמאי בעל עבר, הווה ועתיד משופעים בערכים ובזהות, לבין הדאגה האמהית העמוקה לנפשות ילדייך והבנת המציאות המורכבת בה  כולכם חיים.
 
שאלת מה כדאי לעשות לאור היהדות, ולכן ראוי לציין שתופעת שמות משפחה בעם היהודי היא מאוחרת יחסית (עוד מידע על כך בהרחבה). הנוהג המקובל היה לעקוב  אחרי הייחוס האישי לפי השמות הפרטיים של ההורים. אמנם היום השימוש בשמות משפחה עוזר ליחיד להגדיר את מקומו בחברה ואת זהותו, אבל לא כך היה בחברה היהודית המסורתית.מסיבה זו אין עמדה הלכתית מסויימת לגבי בחירת שם משפחה (כל עוד לא בוחרים בשם משפחה שהוא ייחודי לכהן או לוי אם האדם הוא ישראל), ואין מניעה הלכתית לשינויו. 
ההתייחסות לאפשרות לשנות את שם משפחתך, מתוך הסתכלות יהודית, נובעת מתובנות חברתיות ואישיות. כל יהודי יסתכל על שינוי שם משפחה אחרת. לכן נצביע על כמה השלכות מעשיות של הבחירה לחזור לשם המשפחה של נעורייך:### שאלה  
 שלום,
אני צריכה לטבול מחר וחוששת מאוד מאחר והבלניות שבעירי באות מעיר נגועה בקורונה. אני אחרי הפלה ומנסה להרות כבר הרבה זמן. מפאת גילי אין לי יכולת "לוותר" על חודש ולא לטבול. מצד שני, לא סומכת על המקווה בעירי שמטפל כמו שצריך במים ובמה שמסביב. מה אוכל לעשות? האם יש אפשרות במקרה כזה לטבול חד פעמי באמבטיה בבית? יש לציין שגם בעלי מאוד פוחד עליי ובמידה ואדבק חלילה אפסיד עוד חודשי ניסיון להרות, מה שעלול להיות הרסני מבחינתי. אודה לעצתכם.. ### תשובה  
 שלום יקרה
שאלתך נוגעת לליבי מאוד. החששות מהידבקות מלוות את כולנו בימים אלו, ובאמת מחייבות אותנו למשנה זהירות. כל יציאה מהבית, קל וחומר למקום שרבים עוברים בו רק מגביר את המתח והחרדה סביב החששות הללו.  אז ראשית, אני מאחלת לכם שבע"ה תהרי הריון תקין ומשמח בקרוב, ומשאלתכם תתקיים.
וכעת לשאלתך בנוגע לטבילה באמבטיה. התשובה היא שטבילה כזו אינה טבילה כלל ולכן, אין בכוחה של מצוקה אמיתית כמו שלכם לאפשר טבילה באמבטיה. שכן אין מדובר בחומרה או באיסור דרבנן שבמצבי ספק אנו אומרים ספק דרבנן לקולא. כאן מדובר בכך שזה למעשה זהה לאפשרות לוותר לגמרי על הטבילה ולקיים יחסי אישות כשהאישה אסורה מן התורה באיסור החמור של עריות ושל כרת.  לכן, האפשרות היחידה העומדת לרשותכם היא ללכת ולטבול במקווה שידוע שהוא מושגח על ידי הגורמים המפקחים בצורה מוקפדת ומהודקת. ושהטבילה בו מצמצמת את הסיכונים עד קרוב לאפס וסטטיסטית הסיכוי שתידבקי בו זניח.  כמובן שזה מחייב גם אותך להכנה מתאימה- להתכונן בבית ולבוא רק לטבילה. להשתדל לא לגעת במשטחים או לדרוך ברגלים חשופות על הרצפה. כדאי שתגיעי עם ציוד מתאים של נעלי בית שבהם תצעדי עד לבור הטבילה, אל תגעי במעקה וכדו'. בור הטבילה על פי בדיקת הגורמים המקצועיים אינו מסכן אותך שכן יש בו כלור שהנגיף אינו שורד אותו. את הבגדים עליך להניח על שקית שהבאת מהבית וכך תימנעי ממגע במשטחים שלא רצוי שתגעי בהם. כמובן שהמקוואות המפוקחים גם מנוהלים כך שבין טובלת לטובלת הכל עובר חיטוי כראוי. כשתגיעי לביתך תתקלחי ותחליפי בגדים, ובע"ה לא תדבקי. לנוחותך נוכל להמליץ לך על מקוואות באיזור מגוריך שהם אמינים וניתן לסמוך על הניקיון וההיגיינה הנהוגים בהם. כמו כן ניתן לברר את זהות הבלנית מראש בשיחה טלפונית ולהבהיר את הרגישות, ולחילופין לבקש לטבול ללא נוכחות בלנית כלל.
 
מקורות לתשובה:
אפרוס כעת את ההלכות העוסקות בכשרות מקוואות, ככל שהן עוסקות בדילמות שמעלה שאלת הכשרות של אמבטיה כחלופה למקווה. ההלכה קובעת קריטריונים הנוגעים הן לגודל המקווה ולכמות המים בו, והן לסוג המים המכונסים במקווה. לקראת סופו של הדיון ההלכתי אתייחס לתקדימים מספרות השאלות והתשובות, כולל תשובות שהתפרסמו לאחרונה, העוסקות בכשרות מקוואות שאינם עומדים לכאורה בקריטריונים שנזכרו ואבהיר מדוע לא ניתן לסמוך עליהן בהקשר לשאלתך ולטבילה באמבטיה ביתית בכלל.
מקור הדין להיטהרות במי מקווה
מקור הדין המחייב טמאים להיטהר מטומאתם הוא מקראי: "ורחץ במים" (ויקרא טו, ו). ואולם שלא כפשט הכתובים, חכמים פירשו שאין הכוונה שרחיצה בלבד מועילה לטהר טמא מטומאתו. וכך נקבע להלכה:
שאפילו עלו עליהם כל מימות שבעולם, עדיין הם בטומאתם. וכן אישה נידה אפילו עלו עליה כל מימות שבעולם, עדיין היא בטומאתה לבעלה וחייבין עליה כרת כבראשונה (לבוש יורה דעה רא, א וראי גם" הלכות נידה לרמב"ן,ח, א; רמב"ם איסורי ביאה יא, טז; טור יו"ד רא, בית יוסף שם, א ועוד).
כפי שמשתמע מן האמור כאן, רחיצה כפשוטה אינה מטהרת ורק טבילה במעיין או אף במקווה כשר פועלת את פעולתה (ראי משנה מקוואות א, ח; זבים א, א; תוספתא מגילה א , יד ; ספרא שמיני פר' ט, א ; רמב"ן ויקרא טו, יא ד"ה וידיו לא שטף).
כמות המים במקווה וגודלו
מהו מקווה כשר? לכך נקבעו מספר אמות מידה. ראשית, יש התייחסות הלכתית לגודלו של המקווה ולעיצובו, כפי שנלמד מן הברייתא:
דתניא [ששנינו בברייתא]: […] "את כל בשרו"(ויקרא טו, ו) – מים שכל גופו עולה בהן, וכמה הן – אמה על אמה ברום שלש אמות. ושיערו חכמים: מי מקוה ארבעים סאה" (חגיגה יא, א ולהלכה: בית יוסף יורה דעה רא, ערוך השולחן, רא, ו).
הלכה זו קובעת כי מקווה המים צריך להכיל בבת אחת את כל גופו של האדם ולכסותו. במקורות התנאיים נעשתה סטנדרטיזציה של מידות המקווה והן אינן נמדדות לפי גודלו של כל טובל באופן סוביקטיבי אלא מקווה כשר הוא רק זה שיש בו ארבעים סאה של מים על פי מידת אדם בינוני. כלומר, גודל המקווה צריך להיות כזה שכשאדם בינוני שיטבול בו, יכסו המים את כל גופו (רשב"א תורת הבית הארוך ז,ז; פרי מגדים או"ח משב"ז קנט ועוד) המידה שנקבעה היא של ארבעים סאה. בפועל- מדובר במקווה שמכיל בין 332 ליטר לשיטות המקלות לכ-572 ליטר לשיטות המחמירות (לשיטת ר' חיים נאה המקלה מדובר ב48×48×144 ס"מ) . גודל המקווה הנגזר מכך במידות המקובלות אצלנו הוא של לפחות מטר מרובע שאף אמבטיה ביתית אינה עומדת בדרישה הזו ככל הידוע לי. לרוב השיטות גודל המקווה הוא מדין תורה, ויש החולקים וסוברים שמידות אלו הן מדרבנן, ולדעתם, מן התורה די בכך שהמים מכסים את כל גופו (הלבוש יורה דעה סי' רא, חזון איש מקוואות מהדו"ת ט, ב ויתכן שניתן לסמוך על דעות אלו בשעת הדחק, אך כפי שתראי אין זה מועיל לענייננו מסיבות אחרות).
נוסף על הלכות אלו, על פי דין האישה צריכה לטבול "דרך גדילתה" (מעט מכונסת כעוּבַּר) (נידה סז, א; שו"ת הרשב"א ח"א, סי' תתיט; רמ"א יורה דעה רא סו). לכן תיקנו שהמים יהיו עמוקים עד לגובה "זרת" מעל לטבורה של האישה כלומר 24 או 30 ס"מ מעל לטבור, וכך היא תוכל לטבול בצורה הנכונה ובלי קפלים מיותרים העשויים לשמש מכשול בהגעת המים לכל גופה. ככל שהמים גבוהים, כך הכיפוף בטבילה אינו חריף. לעומת זאת אם המים גבוהים מדי, יש חשש שהאישה תפחד לטבול ומשום כך לא תטבול כראוי. לכן גובה המים הרצוי הוא 115-125 ס"מ. אמנם, כאמור מדובר בתקנה שבאה למנוע את החשש שלא תטבול כל גופה ואין זה מעיקר הדין. ואם אישה יכולה לוודא שהיא טובלת כדין אין מידות אלו מעכבות. וכפי שכותב הרמ"א: "אפילו צריכה להשתטח על פניה מחמת שאין המים עמוקים, אם מתכסה גופה בדרך זה בפעם אחת, טובלת שם (רא, סו).
מי גשמים או מי תהום שלא נאספו לתוכו בידי אדם
עד כאן לעניין גודלו של המקווה, שלמיטב הבנתי מסיר את האפשרות הריאלית לטבילה שאינה במקווה. אך לא די בכך. בנוסף על הדרישה המתייחסת לגודלו של המקווה נקבע שמקווה כשר הוא מקום שבו נמצא אוצר מי גשמים או מי תהום, שלא נאספו לתוכו בידי אדם. מים שנשאבו והובאו למקווה בכלים פוסלים את המקווה. וכך נאמר בספרא:
אילו אמר מקווה מים יהיה טהור, יכול אפילו מילא מים על כתפו ועשה מקוה לכתחילה יהיה טהור? תלמוד לומר מעיין. מה מעיין בידי שמים אף מקווה בידי שמים.(ספרא שמיני פרשה ט)
פסול מים שאובים נכון אף בעניין כלים שנתמלאו במי גשמים, אם הונחו לשם כך בידי אדם. שכן גם באלו ישנה "תפיסת ידי אדם". הפוסקים נחלקו אם פסול מים "שאובים" הוא מן התורה. לרוב השיטות פסול זה הוא דרבנן בלבד (רמב"ם מקוואות ד, ב. לעומת זאת חלקו וסברו שפסול שאובים מדאורייתא: רש"י, רשב"ם, ר"ת, הרא"ש והראב"ד. ראי תוספות, פסחים יז, ע"ב, ד"ה "אלא"; רשב"ם, בבא בתרא סו, ע"א, ד"ה "לעולם"; תוספות, שם, ד"ה "מכלל"; רא"ש, בבא קמא ז, סימן ג; תשובות הרשב"א, חלק ג, סימן רכד ). הפסול של מים שאובים אינו מתייחס לכל מים שה"ביוגרפיה" שלהם מכילה שאיבה. מים שנשאבו אך נשפכו למקווה לא במישרין ולא מתוך כלים הם כשרים. לכן אם האדם אינו שופך את מי הגשמים שנאספו כאילו מאליהם אל הכלי, אלא שובר את הכלים והמים זולגים לתוך המקווה, המים יהיו כשרים. כמו כן, מים שאובים אינם פוסלים מקווה שיש בו כבר ארבעים סאה כשרים. כלומר, אפשר להוסיף למקווה כשר מים שאובים רבים.
במקרה שהמים נשפכים מן הכלים אל הקרקע, ומשם הם זולגים אל המקווה, מדובר בתהליך המכונה "המשכה". הראשונים נחלקו בשאלת ההמשכה, אם ניתן להכשיר באמצעותה ארבעים סאה שלמים. הרי"ף סובר שניתן לעשות כן (רי"ף שבועות ה, ב) אך הרמב"ם קובע כי לא ראינו שעשו כן (מקוואות ד, ט). לרוב הפוסקים המשכה מועילה אם רוב המקווה כשר. היינו, שניתן להשלים מקווה עם לכל היותר י"ט סאים מים שהומשכו (כלומר פחות מרוב מי המקווה). לשיטות שהמשכה מועילה להכשיר מקווה של ארבעים סאה שלמים, לכאורה גם מי ברֵכה שאינם מתמלאים ישירות מן הברז אלא נשפכים ממנו אל תעלה יכולים להיות כשרים לטבילה (שו"ת מהרי"ק סי' קטו; שו"ע ורמ"א רא, ב וראי תמורה יב, א וראשונים שם). דא עקא שבברכה יש פסול אחר המכונה "זוחלים", המתייחס למים שיש בהם תזוזה ותנועה. המים שבברכה הם בתנועה, הם אינם נקווים ועומדים בברכה אלא מוחלפים כל העת, ודבר זה פוסל אותם מהיות מקווה. פסול זה על פי רוב השיטות הוא מן התורה. עם זאת, היו שסברו שפסול זה של זוחלים הוא דרבנן (ראי שו"ת יהודה יעלה סי' ריא). פסול זוחלים מתייחס רק למקווה. בניגוד למקווה במעיין יש דין מיוחד, שהגם שהמים בו זוחלים הוא מטהר (ספרא שמיני ט ג; משנה מקוואות א, ח). באמבטיה הביתית יש פקק בתחתית האמבטיה מה שהופך את המים באמבטיה אף הם לזוחלים. וזה מבלי לדון בשאלה כיצד אפשר למלא את האמבטיה כך שהמים המתכנסים לתוכה לא ייחשבו לשאובים. וגם אז נצטרך לצאת מהנחה שאם ממשיכים אותם לתוך האמבטיה וממלאים בכך ארבעים סאה מים הוא כשר, בהתעלם מן השיטות לפיהן מקווה שהוא כולו מים מומשכים אינו כשר).
מבנה המקוואות בימינו ואופן קיום התנאים המכשירים את המקווה
על מנת לסבר את האוזן המקוואות המוסדרים מקיימים את ההקפדות הללו כך: מבנה המקווה הוא של בור מי גשמים כשרים, בגודל של ארבעים סאה. בור זה נקרא "אוצר הטבילה". לאוצר הטבילה סמוך בור מים נוסף, בור הטבילה עצמו, ובמים אלו טובלות הנשים. בין שני הבורות ישנה השקה. היינו, חיבור על ידי נקב צר "כשפופרת הנוד", שקוטרו 6 ס"מ (על פי דין בפסולי דרבנן די בהשקה כשערה). הנקב מאפשר מעבר של המים מבור לבור ויוצר חיבור בין שני הבורות. אמנם גם המים שבהם האישה טובלת, אלו שממלאים את בור הטבילה, הם מים כשרים ולא שאובים. ואולם לעתים כאשר מנקים את המקווה ומחליפים את המים, תקלה עלולה להביא לכך שבתחתית המקווה מצטברת שכבה דקה של מים שאובים שפוסלת את המקווה לאלתר, גם אם מוסיפים לו מים כשרים רבים ובדרך כשרה (בדרך כלל החלפת המים נעשית באמצעות שאיבה של כל המים החוצה. אם חלק מהמים חוזרים מן השואב אל המקווה, הם עשויים לפסול את המקווה; שכן כאשר בקרקעית המקווה ישנם שלושה לוגים של מים שאובים, שהם שיעור נמוך ביותר בגובה של מילימטרים ספורים, אזי גם אם ימלאו אחר כך מים כשרים המקווה פסול. לכן משיקים למים כשרים, ובאמצעות ההשקה לכל השיטות המקווה כשר. שולחן ערוך, שם).
 ההשקה למי מקווה כשרים שאינם מוחלפים מכשירה את המים לכל הדעות, מאחר שמדובר בחיבור למקווה כשר וקיים. השקה זו היא פתרון גם על פי הסוברים שפסול שאובים הוא מן התורה (שו"ת חתם סופר ב יו"ר ריד). בדור האחרון, לפני כשישים שנה בלבד, החלו לחשוש לשיטת יחיד שאין השקה מועילה במקרה של מים שאובים. על כן הוסיפו חומרה ומשתמשים ב"אוצר זריעה", מאגר הסמוך לבור הטבילה ומופרד ממנו באמצעות קיר. משמעות הדבר היא שמזרימים את מי המקווה לתוך מי גשמים, ומים אלו נשפכים לבור
הטבילה דרך חור הגבוה מארבעים סאה, הנמצא באוצר הזריעה. כך, כל המים נִטהרים בתוך המקווה עצמו ונכנסים משם לבור הטבילה (החזון אי"ש התנגד להוספה זו ובבני ברק בזמנו לא נהגו כך).
היתרים בשו"ת בשעת הדחק והתנאים שהתקיימו בהם בהשוואה לאמבטיה כיום
כמובן כל התיאור הזה שייך בבניית מקווה שנבנה בהתאם לכל הפרטים המחמירים. השאלה העומדת לפנינו היא על שעת הדחק ובמצב של צורך. במצב כזה אפשר היה לבנות "מקווה" שעומד בקריטריונים הבסיסיים קרי מים מומשכים למקווה ובלבד שהמבנה גדול מספיק, לכל הפחות כך שאדם יכול לכסות בו כל גופו בבת אחת.
במקרה דומה דן הרב עבדאללה סומך בכלכותא. הוא התיר טבילה במים המובאים במערכת לחץ עירונית (זבחי צדק ח"ב יו"ד כח, וכן: החדשות סי' מב וראי מה שכתב על כך פרופ' צבי זוהר בספרו האירו פני מזרח בעמ' 23-24). ההנחה שלו היא שמעורבות האדם בהכנת המקווה אינה פוסלת כל עוד הוא רק מתעל ומכוון אך הזרימה היא זרימה טבעית של המים. מכאן הוא דן בשתי שאלות שהיו קשורות במציאות מבנה מערכת המים בכלכותא. שם המים הועלו בכח של לחץ למקום גבוה ומשם זרמו בצינורות בכח הגרביטציה אל הבתים. ירידת המים בצינורות נראית לא בעייתית משום שהמים נעים בכוחם הטבעי אולם, העלאתם למקום גבוה נעשית בכח האדם. אולם, כיוון שכבר היה לפניו תקדים שעסק בהעלאת מים בכח האש למקום גבוה (פסק הרב יוסף מטארני) הוא דימה בין כח האש לכח הקיטור בו עשו שימוש בכלכותא והתיר את המקווה שנמלא ממים שהובאו בדרך זו אל המקווה. עניין נוסף שנלקח בחשבון בתשובתו נסמך על תשובת מהר"ם אבן חביב שראה במקומו שהפעלת השאיבה של המים נעשית תוך כדי שיש רצף בין המים בנהר או בבאר ממנו הם נשאבים כלפי מעלה. וכיוון שכך, הוא ראה בכך השקה למים הכשרים ולכן, לא הופקעו מכשרותם לאורך כל הדרך. הרב אמסלם בפסק שהוציא לאחרונה הביא גם את הפסק הזה וגם פסקים נוספים. כולם עסקו בהכשרת המקוואות הציבוריים בערים הנדונות בהם, כשהם מתמלאים בכוחות כאלה ואחרים הדומים להם. כמובן, שבמציאות בארץ הקושי הזה אינו קיים כיוון שיש לנו מקוואות שתיקנו אותם בהתאם לרמה המחמירה ביותר. והשאלה הנשאלת היא אם מילוי האמבטיה במים היוצאים מן הברזים על אף שיש מקוואות מסודרים מספיקה. ובכך יש כמה בעיות. ראשית, לא ברור לי שמערכת המים בארץ היא בהמשכה אחת רציפה ממאגרי המים. בארץ המים נשאבים מספר פעמים לתוך מאגרים גדולים. במאגר האחרון נעשה סינון וטיהור של המים ורק לאחר מכן המים מוזרמים בצינורות אל רחבי הארץ. לא הצלחתי לבדוק את הדבר אבל חוששני שבמאגר הסינון המים מנותקים ממקורם ופעולת הסינון נעשית בכח כזה ההופך את המים לשאובים. גם אם נאמר שההזרמה בצינורות היא המשכה של מים שאובים אשר לחלק מהדעות הם יוצרים מקווה כשר וגם אם נאמר שפסול זוחלים לחלק מן הדעות הוא מדרבנן ועל כן גם עליו ניתן לוותר בשעת הדחק, אין די בכך כדי להכשיר אמבטיה שמולאה במים במצב שבו יש לפנינו אפשרות של טבילה במקווה כשר לכתחילה. וכמובן לא במציאות של אמבטיה שאין בה כמות מים מספקת למינימום ההכרחי על פי דין תורה.
מסקנה
על כן, לדעתי, הדרך המומלצת במקרה הזה היא לטבול עם בלנית מוכרת שידוע שאינה מגיעה מאיזור סיכון, ולחילופין לטבול ללא נוכחות של בלנית. במקוואות רבים מאפשרים את הדבר הזה כיום על פי חוק. ולדעתי דרך זו של טבילה היא לכתחילה לגמרי (כפי שכתבתי במאמרי: "וספרה לה", אקדמות, לא, עמ' 143-154). כמו כן כפי שציינתי בתחילה, יש לא מעט מקוואות מפוקחים המקפידים על כללי משרד הבריאות בעת הזאת, ובמקומות אלו הוסר כל חשש סביר להידבקות בקורונה.
בהצלחה רבה
מיכל טיקוצ'ינסקי
 
 
 ### שאלה  
 האם מותר לעלות ליוטיוב שיר שאישה שרה אותו. לא רואים אותה שרה רק שומעים?
 . ### תשובה  
 שלום רב.
התשובה לשאלה שלך תלויה במחלוקת אחרונים לגבי טעם איסור שמיעת קול באישה, האם טעם האיסור קשור להרהור עבירה ולכן האיסור יהיה רק כשהקול מביא לקירבה בין האיש לאישה או שעצם ההנאה מקולה של האישה הוא שאסור.
הרבה מפוסקי זמננו הקלו בשמיעת קול שירה של אישה בהקלטה כשלא רואים את האשה.
 
בין המקלים ניתן למצוא את תשובתו של הרב עובדיה יוסף (שו"ת יביע אומר חלק ט' חלק אורח חיים סימן קח אות מג). הרב יוסף פסק בתחילה שניתן לשמוע הקלטה של אישה רק למקרה שאין תמונה של האישה ואח"כ כתב שגם זה אינו מוכרח ואפשר להקל.
כמו כן הרב חיים דוד הלוי בשו"ת עשה לך רב פסק שמותר (שלא בשעת קריאת שמע) ובמקרה שאינו מכיר את האישה.
בספר הליכות שלמה (תפילה כ, יב) הרב אוירבך הקל גם במקרה שמכיר את האישה ששרה. גם הרב הנקין (שו"ת בני בנים, חלק ד, ז) מביא את הקולא לשמוע מוזיקה מוקלטת או דרך רדיו בגלל שאין זה קולה ממש של האישה.
לעומתם היו גם מי שהחמירו בעניין הזה ואסרו גם שמיעה בהקלטה. (שו"ת שבט הלוי ג, קפא ועוד).
למעשה, ניתן להקל בזה ויש בזה על מי לסמוך. (ראי פניני הלכה, משפחה, פרק ז סעיף יג) ולכן מותר לך להעלות ליוטיוב שירה שלך ללא סרטון ותמונה.
מומלץ שיהיה ברור (בכותרת או בהערה) שזו שירת אישה כדי שמי שנוהג כשיטה המחמירה יוכל לבחור שלא לשמוע.
 
בהצלחה רבה ובהנאה### שאלה  
 האם יש רבנים שבאמת פוסקים או מפרשים את העובדה שיש רוחות ושדים אמיתיים כמו לילית והשדה נעמה ולוציפר? והאם זה נכון לחשוב שכל הדברים הללו אמיתיים על ידי פסוק אחד או שניים? ואם כן, יש מקרים בהיסטוריה היהודית או הנוצרית למשל שמראים לנו הוכחות חותכות לכך שהם קיימים? ובנוסף האם החשש מזוגות- שעשיית מעשה כלשהו במספר זוגי יכול לגרום לקללה או כישוף ע"י לוציפר? והאם יש קמעות כלשהם נגד כל זה או שזה נחשב לעבודה זרה? וגם אם כן למה יש רבנים שמפרשים את כל זה בכלל ולא ציינו את העובדה שזו היא עבודה זרה?
 . ### תשובה  
 שלום שירי ותודה על השאלה המאתגרת.
התלמוד אכן מלא בסיפורים על שדים ומזיקין שונים ומשונים. חז"ל חיו בתחושה שהעולם מלא בכוחות מסתוריים ובלתי נראים המקיפים אותנו תמיד – "יפול מצדך אלף ורבבה מימינך". המציאות התודעתית של הקדמונים הייתה מאוכלסת ביצורים על-טבעיים, בין אם אלה מלאכים, רוחות או שדים. הם ניסו לתת שמות לכל אותם כוחות המניעים את העלילה הנסתרת של החיים, הם ביקשו לאחוז במה שמבהיל ומפתיע ומותיר את בני האדם פגיעים וחסרי אונים. הם לא הבינו למה אדם בריא פתאום נופל ומת? מה המשמעות של אדם שמשתגע? למה נשים מפילות את עובריהן ולמה תינוקות קטנים מתים בעריסה? ואפילו – למה מרגישים מחנק בהתקהלויות ולמה הבגדים החדשים נשחקים ומתבלים? על כל אלו הם ענו לעצמם שיש סוגים שונים של "מזיקין" שמסתובבים בעולם, מתחככים בנו, מקנאים בנו, מסכנים אותנו. השדים היו למעשה התגלמות הפחדים והדמיונות האנושיים. ומתי הפחדים שלנו צפים ומאיימים? לרוב כשאנחנו נמצאים באפילה ובבדידות, בעיקר בלילות חשוכים בלי ירח, בעיקר כשישנים לבד בבית או מהלכים במקומות חרבים ואפלוליים. שם הדמיון עובד שעות נוספות ואלה בדיוק המקומות בהם פוגשים בשדים (ברכות ג ע"א, פסחים קיא ע"א) לעומת זאת כשאנשים הולכים יחד נוצרת תחושת מוגנות, הגורמת לשדים להסתלק – "לאחד נראה ומזיק, לשנים נראה ואינו מזיק, לשלושה אינו נראה כל עיקר". (ברכות מג, ע"א)
במקומות מסוימים התלמוד לא רק מכיר במציאותם של שדים, אלא גם מעניק להם שמות ומאפיינים ואפילו קשרי משפחה. הזכרת בשאלתך את לוציפר, אז הוא דווקא שייך למיתולוגיה הנוצרית ולא מוכר במקורות היהודיים, אך התלמוד כן מזכיר שדים ושדות בעלי מאפיינים ספציפיים כמו אשמדאי, סמאל, לילית, שברירי, קטב מרירי ואחרים.
מוזכרות גם דרכי התמודדות כנגד שדים – כל מיני לחשים וקמעות, המעניקים לאדם תחושה שהוא אינו חסר-אונים לחלוטין, אלא יש לו הגנה כלשהי מול המסתורי, האפל והלא-נודע. למשל, הגמרא מתירה לצאת בשבת לרשות הרבים עם "קמע מומחה", שכבר הועיל שלוש פעמים (שבת סא, ע"א). לכאורה נראה שחכמי התלמוד האמינו שזה אכן משפיע עד כדי ביטול איסור הוצאה מרשות לרשות בשבת. השאלה באיזו דרך זה משפיע. האם ברמה "רפואית" על פי ההבנה המדעית של זמנם, או ברמה "פסיכולוגית", כאשר אדם מרגיש שמור, הנפש משפיעה על בריאות הגוף.
הזכרת את החשש מעשיית מעשים זוגיים שיגרמו להיזק של שדים הממונים לכאורה על הכפילות. בסופו של דבר אמונה זו עברה מן העולם ולא התקבלה בעולם ההלכה, אך מעניין לראות כי היו שפירשוה מסיבה תיאולוגית (אמונית), כדי להרחיק מהאמונה בשניות. היהדות היא דת מונותאיסטית, כלומר מאמינה באל אחד שהוא סיבת הכל. לעומתה היו דתות גנוסטיות שהאמינו ב"שניות" – אל טוב ואל רע, אל האור ואל החושך, חלוקה ומאבק בין שני כוחות בוראים. חכמים רצו להרחיק את האדם מפולחני השניות שחילקו את העולם, לכן הזהירו מהתנהלות כפולה ורק תלו זאת באמונות העממיות בשדים.
בכל אופן, בהקשר זה מופיע בתלמוד משפט שהוא מפתח בעיני להבנה הפסיכולוגית שאני מנסה להציע – "כללא דמילתא: כל דקפיד קפדי בהדיה ודלא קפיד לא קפדי בהדיה" (פסחים קיט, ע"ב), כלומר – הכלל לגבי כל האמונות העממיות הוא שמי שמקפיד, כלומר מפחד מהם – יש להן השפעה עליו, ומי שלא מאמין בהן – אין להם השפעה עליו. במילים אחרות – מי שנותן לפחד ולדמיונות להיכנס לתוכו – חי בפחד, ומי שלא מזמין אותם לעולמו – הם לא ינכחו בו.
במהלך הדורות היו רבים מחכמי ישראל שהאמינו בצורה כלשהי בישויות נסתרות, אך הרמב"ם ידוע בכך שהציג מונותאיזם צרוף שבו אין מקום לשום ישות מלבד ה' יתברך. הוא ראה בכל מיני האמונות העממיות, הנחשים והלחשים, שטות גמורה שהגיעה מאומות העולם ואחריה נמשכים רק הטפשים, ולשיטתו המנהגים הנגזרים מאמונות אלו אסורים משום חוקות הגויים ועבודה זרה: 
ודברים האלו כולן דברי שקר וכזב הן והם שהטעו בהן עובדי כוכבים הקדמונים לגויי הארצות כדי שינהגו אחריהן, ואין ראוי לישראל שהם חכמים מחוכמים להמשך בהבלים אלו ולא להעלות על לב שיש תועלת בהן, שנאמר "כי לא נחש ביעקב ולא קסם בישראל", ונאמר "כי הגוים האלה אשר אתה יורש אותם אל מעוננים ואל קוסמים ישמעו ואתה לא כן וגו'. (הלכות עבודה זרה יא, הלכה טז)
בעקבות הרמב"ם החל זרם רציונליסטי שמבטל ושולל את האמונות בשדים, ואת כל סיפורי השדים בתלמוד נטה להסביר באופן של משלים ורעיונות. כך למשל מסביר המאירי בפירושו למסכת אבות שה"מזיקין" שנבראו בערב שבת – זהו היצר הרע.
בשם הרבי מקוצק ראיתי אמירה נפלאה, שבעבר אכן היו שדים כפי שעולה מן המקורות שסקרנו, אך ברגע שהרמב"ם פסק שאין שדים, מיד הם התבטלו מן העולם: "גם תירץ הרמב"ם שכתב שאין מצויים שדים, והלא בגמרא נמצא הרבה. ואמר כי מקודם היה, ואחרי שפסק הרמב"ם שאין מצויים, גם בשמים פסקו הכי ולכן עכשיו אין בנמצא" (אמת ואמונה, תש"ג)
זו אמירה שממבט ראשון נראית קצת מחוייכת, אך למעשה היא עמוקה מאד. במילים אחרות הוא אומר שפוסק ההלכה מכונן את המציאות, מגדיר ומנסח אותה, ואז מן השמים נענים לו ומסדרים אותה בהתאם. כלומר שאלת השדים היא לא באמת שאלה במציאות, אלא שאלה בפרשנות המציאות והמשגתה, ובעולם בו הוחלט מושגית שאין שדים, ממילא קיומם מתבטל. ייתכן כי זה ניסוח יותר חזק לרעיון ש"מי שלא מקפיד – לא מקפידים עליו".
 
לסיכום, אחזור לשאלות שלך –
האם יש רבנים לאורך הדורות שהאמינו בשדים ובכוחות נסתרים? – אכן.
האם יש לכך הוכחות? – לא, וככל שהמדע מתקדם ויש לנו יותר כלים להסביר את העולם, יש פחות צורך בהסברי ה"שדים".
חשש הזוגות? – בטל מן העולם מבחינה הלכתית ואם רוצים ניתן להסבירו מבחינה תיאולוגית (אמונית).
קמעות? – מותרים, אם זה מרגיע את מי שמאמין בהם.
מאחלת לך בהצלחה בבניית דרכך האמונית, שתחושי מוגנת ושמורה ותאמיני בקב"ה כמקור הכל – "אֹמַר לַה' מַחְסִי וּמְצוּדָתִי אֱלֹהַי אֶבְטַח בּוֹ" וממילא "לֹא תְאֻנֶּה אֵלֶיךָ רָעָה וְנֶגַע לֹא יִקְרַב בְּאָהֳלֶךָ".### שאלה  
 אני כרגע סיימתי תפילת 18 ברכבת ובזמן ברכות ק״ש ראיתי דרך החלון קשת. לא בירכתי – גם בין הפרשיות – כי חשבתי שברכה זו מהווה הפסק וכעת הקשת כבר אינה נראית. האם אני עדיין יכול לברך על ראיית הקשת על סמך מה שראיתי לפני כמה דקות? ובהנחה שכן, עד מתי (נניח שאני אקבל את המענה רק כעבור מספר שעות)?
בברכת התורה והמצווה
 . ### תשובה  
 שואל היקר
תודה על שאלתך. במציאות ימינו לא קל לחיות מתוך תודעת נוכחות ה', והכנסת הקדושה לתוך היומיום היא אתגר גדול. משום כך מצוות ברכות השבח על חוויות יומיומיות היא הזדמנות מצוינת לעשות פסק זמן במירוץ הרגיל של החיים, להתענג על הטוב בעולמו של הקדוש ברוך הוא ולהודות עליו. דווקא בשל כך מובן הרצון שאתה מביע לברך את הברכה גם זמן ניכר לאחר ראיית הקשת. 
המקור לברכות השבח על תופעות הבריאה היא במשנה במסכת ברכות (פרק ט משנה ב). המשנה מזכירה ברכות על רעמים וברקים, הרים וימים, גשמים, בשורות טובות, וחס וחלילה בשורות רעות. ברכת הקשת מוזכרת בגמרא בדברי אמוראים הקובעים שיש לברך על ראיית הקשת "ברוך זוכר הברית ונאמן בבריתו וקיים במאמרו."
בהערה שמעיר הירושלמי על ברכת הברקים והרעמים משתמע שיש לברך את הברכה  תוך כדי דיבור, כלומר, מרגע ההתרחשות עד לזמן מאד קצר לאחר מכן (כזמן אמירת המשפט הקצר "שלום עליך רבי").
הראשונים לומדים מדברי הירושלמי שהדבר נכון לגבי כל ברכות השבח. לגבי הקשת, שזמן ראייתה יכול להיות ארוך,  אפשר לברך כל זמן שרואים אותה, ואחרי שפסקה הראייה, אפשר לברך תוך כדי דיבור. 
מכאן, שבנוגע לשאלתך, אם ראית את הקשת בזמן קריאת שמע, עד שסיימת את תפילת העמידה, כבר עבר זמן אמירת הברכה על ראיית הקשת ואין לברך. 
ראוי לציין שישנה מחלוקת פוסקים באשר לאמירת ברכות ראייה במהלך קריאת שמע. בסעיף ס"ו בשולחן ערוך אורח חיים נפסק שאפילו באמצע קריאת שמע, אם הציבור אומר באותו זמן קדיש, קדושה, או "ברכו" יש לעצור ולענות עם הקהל, מתוך יראת כבוד לקדוש ברוך הוא. המגן אברהם מסביר זאת בגזירת קל וחומר. הוא אומר שאם מותר לשאול בכבוד בשר ודם באמצע קריאת שמע, ודאי מותר לברך את ה' אם הדבר מזדמן. הוא מסיק מכך שאפשר  להפסיק ולברך ברכת רעמים אפילו באמצע קריאת שמע כי יש חשש שיעבור זמן הברכה. פוסקים אחרים מתנגדים להחלת ההיתר להפסקה לקדיש, קדושה וברכו על ברכות אחרות (ראה הרחבה). בימינו, הפסקי תשובות מסכם שבין הפרקים ניתן להתיר לומר ברכות על רעמים וברקים, אם כי הוא לא מתייחס מפורשות לברכה על הקשת. 
אם לא זכית לברך על הקשת באותה הזדמנות, בכל זאת זכית להרהר בדברי מצווה והלכה ולכוון את לבך להודות לקדוש ברוך הוא, ועל כך תבוא על שכרך. 
חנה השקס
 
הרחבה: 
 
ברכה על הקשת וזמן אמירתה
 
משנה ברכות פרק ט משנה ב
על הזיקין, ועל הזועות, ועל הברקים, ועל הרעמים, ועל הרוחות, אומר ברוך שכחו מלא עולם. על ההרים, ועל הגבעות, ועל הימים, ועל הנהרות, ועל המדברות, אומר ברוך עושה מעשה בראשית. רבי יהודה אומר, הרואה את הים הגדול אומר ברוך שעשה את הים הגדול, בזמן שרואה אותו לפרקים. על הגשמים ועל בשורות הטובות אומר ברוך הטוב והמטיב, ועל שמועות רעות אומר ברוך דין האמת:
תלמוד ירושלמי, ברכות, פרק ט הלכה ב
היה יושב בבית הכסא או בבית ספיקריא אם יכול לצאת ולברך בתוך כדי דיבור יצא.  ואם לאו לא יצא.
תלמוד בבלי: ברכות נט ע"ב: 
הרואה את הקשת בענן צריך שיפול על פניו שנאמר (יחזקאל א, כח) כמראה הקשת אשר יהיה בענן וגו' ואראה ואפול על פני לייטי עלה במערבא משום דמחזי כמאן דסגיד לקשתא אבל ברוכי ודאי מברך מאי מברך ברוך זוכר הברית במתניתא תנא ר' ישמעאל בנו של ר' יוחנן בן ברוקא אומר נאמן בבריתו וקיים במאמרו א"ר פפא הלכך נימרינהו לתרוייהו הברוך זוכר הברית ונאמן בבריתו וקיים במאמרו:
פרי מגדים אורח חיים פתיחות פתיחה להלכות ברכות
כל המברך ברכה מצוה או נהנין צריך שלא להפסיק אף בשתיקה יותר מכדי דיבור, כמבואר בסימן ר"ו [סעיף ג ובהגה]. ואם שח אף מלה אחת חוזר, ובשתיקה אין חוזר. אבל שבח והודאה לאחר כדי דיבור באנו למחלוקת, עיין סימן רכ"ז [סעיף ג] בברק וכדומה, מט"ז שם [ס"ק ב] משמע אף לאחר כדי דיבור רשאי לברך וחייב בו, אבל מר"ן [פסחים ד, א ד"ה ומיהו] ושאר פוסקים משמע דלאחר כדי דיבור אין מברך, עיין אליה רבה שם [ס"ק ו] ומ"א שם [ס"ק ב]. והטעם, דאין ניכר על מה מברך, שכבר עבר ואין ניכר השבח, מה שאין כן מצוה ונהנין דחוב עליו וכל שבירך די.
לעניין הפסקה בזמן קריאת שמע:
שולחן ערוך אורח חיים הלכות קריאת שמע סימן סו סעיף ג
לקדיש ולקדושה ולברכו מפסיק אפילו באמצע הפסוק וכן למודים אבל לא יאמר אלא תיבת מודים בלבד. 
מגן אברהם סימן סו ס"ק ה
מפסיק. דאם פוסק לשאול מפני כבוד בשר ודם ק"ו מפני כבוד הקדוש ברוך הוא ומה"ט נ"ל דאם שמע קול רעמים יפסיק ויברך: 
 
פרי מגדים אורח חיים אשל אברהם סימן סו ס"ק ה
 
מפסיק. עיין מ"א. וברכת ציצית יוכל לברך אח"כ דיש משך זמן, ואמן של שאר ברכה אין עונה, מכל מקום סובר המ"א כי ברכת שבח דומה לקדיש. מה שכתב באר הגולה [אות ז] סמ"ק, [הסמ"ק] מודה לזה, אבל מוסיף אפילו אמן ג' ראשונות כו' גם כן:
פסיקה בעקבות המגן אברהם 
בעל הבכור שור (רבי אלכסנדר סנדר, פולין, מאה 17-18)  בפירושו על ברכות דף י"ג, חולק על המגן אברהם ופוסל את הלימוד שלו מקל וחומר. לטענתו הראשונים שהתירו להפסיק באמצע קריאת שמע משום יראת כבודו של הקדוש ברוך התירו זאת רק  לצורך ענייה על קדיש קדושה וברכו, ולא במקרים אחרים, משום שאלה הם דברים שבקדושה. ### שאלה  
 שלום רב,
בעז"ה אני עומדת להתחתן בקרוב. אני מתעניינת בהכללתן של נשים הקרובות אלי בטקס הכל כך מיוחד של החופה. הייתי במגוון חופות "פמיניסטיות" עם פסוקים, ברכה שמינית וכו', אך זה מרגיש לי מאולץ.
אשמח לדעת האם מותר לאישה לברך שבע ברכות בחופה *יחד* עם גבר (לאותו המיקרופון)?
במידה ולא, אשמח לדעת מה עומד בבסיס האיסור ואילו אפשרויות כן יש שמקובלות מבחינה הלכתית-אורתודוקסית.
תודה רבה ויישר כוחכן,
 . ### תשובה  
 מזל טוב!
אני מאחלת לכם שהיציאה המשותפת שלכם לדרך החדשה תהיה משמחת ומצמיחה. 
אתייחס לפסיקה בעניין נשים שמברכות בחופה ולבעייתיות העולה משניים שמברכים יחד. לאחר מכן אתייחס לאפשרויות אחרות לשילוב נשים בחופה. 
 
הפסק הרווח בנוגע לאפשרות שנשים יברכו את ברכת החתנים הוא שנשים אינן מוציאות את הציבור בברכות אלו. להבנת הסיבות לכך תוכלי לעיין בשתי תשובות שנכתבו באתר בעניין זה (לינק מצורף בהרחבות בהמשך). 
לגבי האפשרות לומר את הברכה באופן משותף  על ידי גבר ואשה, גם לפי מיעוט הפוסקים שנשים יכולות לברך בחופה, תהיה עדיין בעיה של אמירת ברכה לבטלה. ברגע שיש מי שכבר התמנה בכדי להוציא את הציבור ידי חובה, אין צורך במברכת (או מברך) נוספת ועל כן ברכה זו תיחשב ברכה לבטלה. ואמרו חכמים "כל המברך ברכה שאינה צריכה – עובר משום: "לא תשא [את שם ה' לשווא]" (מסכת ברכות דף לג ע"א) וכך נפסק להלכה בשולחן ערוך (או"ח רטו, ד). 
לגבי אפשרויות חלופיות לשילוב נשים בחופה למשל בדברים או ברכות בין שבע הברכות, ראי את תשובתה של הרבנית יעל שמעוני (לינק לתשובה בהרחבות למטה). 
הרב דוד סתיו והרב אברהם סתיו (תחומין לז, עמ' 192) שואלים האם יש מניעה ליצור הפסק בין הברכות כאשר יתכן וכל הברכות הם חטיבה אחת ויש לאמרם ברצף ללא הפסק. הם עונים שכל ברכה עומדת בפני עצמה ואין בעיה של הפסק. 
בנוסף הם שואלים האם יש בעיה ליצור הפסק בין ברכת הגפן, הברכה הראשונה משבע הברכות, לבין שתיית היין בסופן. ועונים שכל דבר הקשור לשמחת הנישואין כגון שירה ודברי ברכה, אינו הפסק (כמו בהפסק בסעודה בין ברכת הפת לאכילתה, כל הפסק שקשור לעניין הסעודה אינו נחשב הפסק). אך מכיון שהחתן והכלה הם השותים מכוס הברכה, עליהם להפסיק בדיבור בין תחילת הברכות לבין שתיית היין, אך אין מניעה שהאורחים יפסיקו בדיבורים הקשורים לחתונה והחתן והכלה ישמעו ללא דיבור. (אפשרות נוספת היא שהמברך או החתן והכלה עצמם יטעמו מן היין מיד אחרי ברכת הגפן ולאחר מכן ימשיכו בשאר הברכות). 
לסיכום,
אמנם הפסק הרווח היא שנשים לא יברכו בחופה, אני מזמינה אותך להסתכל על שילוב נשים בטקס בדרכים יצירתיות אחרות לא כ"אילוץ" אלא באופן אחר. תוכלי לראות את זה כשילוב מיוחד בין המסורת העתיקה שאנחנו נאחזים בה כדי להתחבר לשרשרת הארוכה של זוגות שהתחתנו לאורך הדורות כדת משה וישראל לבין ההתחדשות של הדור שלנו והרצון לתת ביטוי גם לנשים החשובות בחיינו בטקס שמהווה נקודת ההתחלה לדרך חדשה. 
לפי סיום רציתי לשתף אותך במחשבות שמלוות אותי על הנושא. אני מביאה את הדברים לא בסימן קריאה אלא כנקודה ששווה מחשבה. אנחנו מייחסים הרבה מאד חשיבות לחופה, ואכן היא מאד חשובה. כל זוג משתדל לעצב את החופה באופן שישקף את מי שהם ויביא לידי ביטוי את האנשים החשובים להם שילוו אותם בדרכם החדשה. יש לזכור, שעם כל החשיבות של הטקס עצמו כפתיחת התקופה החדשה בחייכם, זוהי רק ההתחלה והדרך שתעשו לאורך השנים היא החשובה באמת. כך שגם אם יש ויתורים מסויימים למען קיום החופה כהלכתה, וכמנהג אבותינו ואמותינו, אולי עדיף  להוריד מהמתח במקום הזה זה ולא לתת יותר מיקוד ממה שנחוץ מבין שאר ההתארגנויות החשובות של מקום המגורים והחלטות נוספות הקשורות לעתיד המשותף שלכם. 
מזל טוב!
הרבנית רחל וכטפוגל
 
הרחבות:
נשים מברכות בחופה
תשובתה של הרבנית חנה גודינגר (דרייפוס) – קישור 
תשובתה של הרבנית רחל וכטפוגל – קישור
אפשרויות חלופיות לשילוב נשים בחופה### שאלה  
 ברצוני לשאול האם העובדה שנשים לא מברכות בחופה הוא לגמרי ענין הילכתי או שבעצם ניתן למצוא אפשרות הילכתית שאשה תברך ברכות חופה אבל ישנם שיקולים אחרים שבגללם זה לא קורה?
(כגון: המידרון החלקלק..וכדומה…). ### תשובה  
 שלום וברכה!
שיקולים בפסיקת הלכה
 
 
שאלת שאלה מעניינת, מאחר ובדרך כלל קשה להפריד בין הבירור ההלכתי "נטו" לבין ה"שיקולים האחרים". אכן לעיתים שיקולים רחבים יותר באים לידי ביטוי בפסיקה הלכתית (שהקורא הפשוט מבין כהלכתי "נטו" ולא מודע לשיקולים הנוספים שנכנסו לתשובה אם לא נאמרו באופן ברור). ואין בכך פסול! הפוסק מתווה דרך כיצד לחיות חיים דתיים שלימים והוא לוקח בחשבון דברים כמו "רוח התורה", ההשפעה על הקהילה, מניעת מחלוקת, שאלות חינוכיות ועוד. כך יתכן שאמנם ניתן להתיר משהו לפי "ההלכה נטו", אך לא יהיה נכון להתיר או לפחות לא להקל משיקולים נוספים. 
עניין נוסף שמשפיע על פסיקת ההלכה של רב או רבנית הוא ההבנה שלו או שלה את מהות הדברים בעיניים תורניות. ישנם תחומים בהם פוסקים יפסקו אחרת מכיוון שהם מבינים באופן מסויים את מה שהתורה דורשת מאיתנו. לדוגמא, הדיון סביב שאלת גיוס נשים לצבא מכיל בתוכו גם תפיסות עולם שונות של רוח ההלכה. אמנם ניתן למצוא בדיון הזה התייחסות למקורות ההלכתיים, הוא מנותב על ידי רבנים שונים לפי תפיסתם את "מה ה' רוצה מאיתנו", בהיעדר התייחסות ברורה בתורה ובחז"ל לשאלה המהותית בנושא.
לאחר הקדמה זו, ניגש לבחון את הנושא עליו שאלת – שיתוף נשים בברכת חתנים במעמד החופה. אתחיל בתקציר של הדיון ההלכתי במקורות ולאחר מכן אדון ברבדים הנוספים המשפיעים על פסק ההלכה של דמויות רבניות שונות. 
מאחר והנושא הזה נידון רבות ויש תשובות ומאמרים הבוחנים ביסודיות את המקורות ההלכתיים בעניין, לא אפרוס את המקורות בהרחבה כאן. תוכלי למצוא הפניות לתשובות ולמאמרים העוסקים בכך בהרחבה שבהמשך. במקום סקירה, אנתח ואסכם את הדיון הכללי העולה מתוך המקורות ואתייחס לפסקים השונים שניתנו להלכה על סמך הדיון זה. לאחר מכן נברר את שאלתך – האם ומה מונח בבסיס האיסור (על פי רוב) לנשים לברך ברכת חתים. 
 
 
הדיון במקורות
 
מהנלמד במשנה במסכת מגילה (ד,ג) לומדים שצריך עשרה גברים לצורך ברכת חתנים "אין פורסין את שמע ואין עוברין לפני התיבה ואין נושאין את כפיהם ואין קורין בתורה ואין מפטירין בנביא ואין עושין מעמד ומושב ואין אומרים ברכת אבלים ותנחומי אבלים וברכת חתנים ואין מזמנין בשם פחות מעשרה". 
הדיון בשאלה האם נשים יכולות לברך את ברכת החתנים נסוב סביב השאלות מדוע צריך מניין של עשרה, איזה סוג ברכה היא ברכת החתנים ועל מי היא מוטלת? 
ונרחיב – האם ברכת החתנים היא ברכה המוטלת על החתן עצמו, בכדי להתיר את האישה לבעלה וחובה עליו לעשות זאת בפני עשרה, או שמא זוהי ברכה המוטלת על הציבור כברכת שבח בזמן של שמחה ועשרה אנשים מייצגים "ציבור"?
כתוב במסכת כלה (א,א) "כלה בלא ברכה אסורה לבעלה כנדה, מה נדה שלא טבלה אסורה לבעלה, אף כלה בלא ברכה אסורה לבעלה". 
גישה ראשונה להבנת המשנה היא כפשט המשנה, שברכת חתנים מוטלת על החתן ומתירה את האישה לו כנשואה (ביחד עם הכנסת הכלה לחופה) (לדוגמא רש"י, רמב"ן וריא"ז).  על כן, לא ניתן לומר שאישה יכולה להוציא את החתן ידי חובתו בברכה זו מכיוון שרק מי שמחוייב בדבר יכול להוציא את האחר ידי חובתו (מסכת ראש השנה דף כט, ע"א) ,וכאן המצווה מוטלת על חתנים (גברים). (הרב שלמה לוי מבין כך ושהמצווה מוטלת על החתן עצמו ובנוסף יש חובה המוטלת על הציבור כפי שנראה בדעות להלן).
יש מי שמראה במקורות שיש מקום להבין שהברכה המתירה את הזוג זה לזו מתמקדת לא רק בחתן אלא גם בכלה, ואם כן יהיה ניתן לפסוק שגם אישה יכולה להוציא את הזוג ידי חובת הברכה. אך אין עוד שמסיקים כמותם וזוהי קריאה מחודשת בסוגיה וכרגע ייחודית לפוסקים בודדים. 
גישה שניה היא להסביר את הברכה המוזכרת במשנה שלא כפשוטה, אלא כמתייחסת לחופה (שתחתיה נאמרות הברכות), אשר היא המתירה את הכלה לחתן. כלומר, אין ברכת החתנים מוטלת על החתן עצמו כדי להתיר את כלתו. וכך פירשו ופסקו רבים להלכה (לדוג" בהגהות מרדכי פרק האיש מקדש רמז תקמה, רמב"ם הלכות אישות פרק י, ו). וכך כתוב בשולחן ערוך (אבן העזר סימן נה, ג): "אירס וכנס לחופה, ולא ברך ברכת חתנים, הרי זו נשואה גמורה, וחוזר ומברך אפילו אחר כמה ימים". מכאן מבינים הפוסקים שמעמדה של ברכת חתנים היא ברכת השבח המוטלת על הציבור. (כך מבינים רוב הפוסקים בימינו אשר דבריהם מובאים בהרחבות) 
ישנם שתי דרכים להבין את הדרישה לעשרה גברים לפי הגישה השניה שברכת חתנים היא ברכת השבח. 
אפשרות ראשונה שהפוסקים בודקים אותה, אך כולם דוחים אותה בסופו של דבר, היא שמדובר באחד מן ה"דברים שבקדושה" אשר הם ברכות של קידוש שם ה' (כדברים אחרים המנויים במשנה) אשר יכולים להיאמר רק  בעשרה גברים אשר בהם הקב"ה מתקדש – "ונקדשתי בתוך בני ישראל" (ויקרא כב,לב, במסכת מגילה כג, ע"ב), ואישה לא מצטרפת למניין זה ועל כן אישה לא תוכל לברך את הברכה. 
אפשרות שניה היא שלא מדובר ב"דברים שבקדושה" אלא בברכת שבח בעת שמחה המצריכה קהל כדי לברך לפניה את הברכה (ערוך השולחן אה"ע סב, ח) וכך פוסקים הרוב. אם כן, יש המסיקים מכאן שמכיוון שנשים הם גם חלק מהציבור הם יכולות לייצג אותו ולהוציאו ידי חובתו בברכה בנוכחות מניין גברים כגון נשים שעולות למניין שבעה בקריאה בתורה (אך לא נוהגים כך משום כבוד הציבור). (ברכת הרב את ריבנו לאחר קריאה במגילה וברכת הגומל ניתן לברך אף ללא נוכחות עשרה גברים משום שצריך ציבור לצורך פרסום הנס ונשים נחשבות ציבור לעניין זה). הפוסקים לרוב מסייגים שאם הדבר גורם למחלוקת ומדון שלא יהיה זה נכון שנשים יברכו את ברכת החתנים. 
לעומתם, אחרים שגם שמבינים שברכת חתנים היא ברכת השבח שאינו מ"דברים שבקדושה", לא לומדים מכך שלאישה מותר לברך. הם פוסקים הלכה למעשה שאין לנשים לברך את הברכות מפני שהחובה היא לשמח את החתן (את הכלה חייב החתן עצמו לשמח), וכך החיוב הוא על הגברים הערבים לו בברכות או מכיוון שאין זה הפסיקה הרווחת במקורות הפסיקה ושיש לשמור על המסורת כהווייתה. 
סיבה נוספת לאסור היא שגם אם יש מקום להתיר לפי המקורות, נשים לא יברכו משום שאין לשנות את המנהג. ויש שציטטו את דברי החוות יאיר בנוגע לקדיש יתומה על ידי אישה "יש לחוש שעל ידי כך יחלשו כח המנהגים של בני ישראל שגם כן תורה הם". נוסף על אלו, יש גם התייחסות ל"קול באישה", חוסר צניעות בהשתתפות בברכות והתקדים לדרישות נוספות של נשים. 
 
הדיון ההלכתי לצד הדיון הערכי-תורני
 
ראינו עד כה שיש דיון הלכתי "נטו" ביחס למהות ברכת החתנים ועל מי מוטל לברך אותה. כעת נראה שחלק מאותם פוסקים שהזכרנו לעיל ופוסקים נוספים מתייחסים לשאלה גם מהפן התורני-ערכי, אשר היא התייחסות שתשתנה מפוסק לפוסק לפי תפיסת עולמו. 
למשל, כותב הרב שלמה לוי בסוף הדיון ההלכתי: "נראה לי שכל שינוי בעניין זה עלול להביא לבלבול ולטעות בהבנת טיב קידושין ונישואין. לעניות דעתי, נתקשה מאוד להסביר לאדם הממוצע מדוע אישה יכולה לערוך חופה וקידושין (לגבי זה אין בעיה של ברכות) אולם אינה יכולה לקדש את בעלה, ולכן חשוב מאוד להבהיר שאין להכניס שום שינויים מתחת לחופה, וכל המשנה ידו על התחתונה".
הרב ביגמן והרב סלוטניק בסיום המאמר ההלכתי שלהם, מתייחסים ישירות לשאלתך:
"לאור כל האמור יש מקום להתיר לנשים לברך את שבע הברכות מתחת לחופה. הרוצה לאסור … יכול למצוא בסיס לאיסורו; אך שלש האפשרויות הללו נתונות כאמור במחלוקת, ודומה שגם הרוצה להתיר עומד על קרקע איתנה ובטוחה. על כן אל לנו לדחות קהילה הבוחרת לתת מקום משמעותי לנשים במעמד החופה והקידושין ….  אמנם, שומה על הרב המקדש ועל בני הזוג לשקול, לצד שיקולים הלכתיים אלו, כיצד הדברים מתקבלים בקרב הקהילה שבה הם חיים, שכן כשם שמצווה לומר דבר הנשמע, כך מצווה שלא לומר דבר שאינו נשמע."
מתוך דבריהם ניתן לראות שיש פה עניין של "רצון" הפוסק, או במילים אחרות, תפיסת עולמו התורנית. בניתוח המקורות ההלכתיים יש מקום לפסוק להיתר ויש גם מקום לפסוק לאיסור, ומה שיכריע בסופו של דבר זה המבט הרחב יותר של הפוסק והבנתו את קהילתו ואת הדרך הנכונה בעיניו לחיות חיי תורה. אמנם הדברים נאמרו כאן בצורה ברורה, לא תמיד ניתן להפריד באופן חד כל כך בין האידיאל והרצון של הפוסק לבין הבירור ההלכתי הטכני שלו, הם באים כאחד. לעניות דעתי, זהו תפקידו של הפוסק, לשקלל יחד את הבירור במקורות יחד עם השיקולים הנוספים שהזכרנו (בין אם באופן שקוף ובין עם באופן מובלע) אשר יחד יוצרים את – "ההלכה". 
בברכה, 
רחל
 
הרחבה
כדאי לראות את תשובתה של הרבנית יעל שמעוני שמביאה בדבריה דרכים שונות לשילוב נשים בחופה. 
https://www.meshivat-nefesh.org.il/questions/#toggle-id-141 
 
תשובות ומאמרים של רבנים ורבניות שהזכרתי לאורך התשובה – 
הרב ביגמן והרב סלוטניק – "האם אישה יכולה לברך ברכת חתנים" צהר מג תשע"ט– קישור
הרבנית חנה גודינגר (דרייפוס) – קישור
הרב רונן נויברט – קישור
הרב דוד סתיו והרב אברהם סתיו – "הפסק בין הברכות בחופה" תחומין לז
הרב יהודה הרצל הנקין – שו"ת בני בנים ח"ג סימן כז
שו"ת במראה הבזק – חלק ה', קי"ג### שאלה  
 האם רווקה שהדליקה מצעירותה נר שבת בברכה ומעוניינת להפסיק להדליק עד שתתחתן צריכה לעשות התרת נדרים?. ### תשובה  
 שלום לך,
שאלתך מורכבת משתי נושאים הלכתיים: הדלקת נרות שבת ע"י רווקות, והצורך בהתרת נדרים.
מכיוון שלא פירטת, מהו מנהג משפחתך, והאם את מתגוררת בבית הוריך, או בנפרד מהם (בפנימיה, בדירת שותפות וכד'), אתייחס לשני המצבים. כמו כן לא כתבת, מה הסיבה שבגללה את מעוניינת לשנות ממנהגך, ויתכן שיש לכך השפעה על התשובה.
אביא את התשובה בקצרה בתחילת דברי, הרחבה ופירוט יופיעו בהמשך:
יש לברר מהי הסיבה לרצונך להפסיק את המנהג שקיבלת, ומה היו הנסיבות בזמן שנהגת להדליק. 
אם עשית זאת בטעות, אין זה נדר.
אם הדלקת באופן מקוטע (לפעמים הדלקת, ולפעמים לא), כאשר לא הדלקת שלוש פעמים ברצף, גם כאן יש מקום להקל.
 אם מדובר במנהג משפחתך, ואת מעוניינת להפסיקו, מנהג האבות מחייב, משום אל תטוש תורת אמך, וישנם צדדים לכאן ולכאן כשאין מדובר במנהג הציבור (פסחים נ, ע"ב, שולחן ערוך, יורה דעה, סימן ריד, סעיף ב, חוות יאיר סימן קכו). 
למסקנה, אם את פטורה ממצוות הדלקת נרות שבת, (יוצאת ידי חובה בהדלקת אמך), ועד היום נהגת להדליק בברכה באופן קבוע, עלייך לקיים התרת נדרים. ומכאן ולהבא להקפיד ולאמר "בלי נדר" בכל הנהגה טובה שתקבלי על עצמך. 
 
התשובה בהרחבה:
נרות שבת
הדלקת נרות שבת הנה מצווה מדרבנן, וניתנו לה שלושה טעמים: עונג שבת – אכילה במקום מואר (תוס' שבת כה, ע"ב, שולחן ערוך אורח חיים סי' רסג סעיף ב), כבוד שבת – ככל סעודה חשובה (רש"י שבת כה, ע"ב, ילק"ש בהעלותך רמז תשיט), ושלום בית – למניעת היתקלות של בני הבית בחפצים, שעלולה להביא לקטטות (שבת כג, ע"ב ורש"י שם ובדף כה, ע"ב, שולחן ערוך הרב סימן רסג, סעיף א).
מצווה זו מחייבת כל אחד ואחת מישראל, אך בעיקרה היא מוטלת על האשה, מפני שהיא מצויה יותר בבית (רמב"ם הלכות שבת פ"ה ה"א, שולחן ערוך סי' רסג ס"ג), או כתיקון לחטא בגן העדן (תנחומא פרשת נח סימן א). טעם נוסף מובא בזוהר, ולפיו האם – גברת הבית, ממשיכה הארה רוחנית על כל בני ביתה בזכות הדלקת הנרות (זוהר פרשת בראשית דף מח ע"ב). ומכיוון שעיקר החיוב הוא על הבית, שיהיה בו אור, ולא על כל אדם ואדם, הדלקת האשה פוטרת את כל יתר בני הבית והסמוכים על שולחנם.
יחד עם זאת קיים מנהג, המוכר בעיקר בחסידות חב"ד (ליקוטי שיחות, כרך טו, עמ' קסג), ולפיו כל בנות הבית מצטרפות לאמן בהדלקת הנרות. גם לפי דעות נוספות מדובר בהנהגה טובה ורווחת, אך לא במצווה (ערוך השולחן סימן רסג, סעיף ז, הרב סולובייצ'יק, מפניני הרב, עמ' עה). 
אמנם לגבי ברכה, בשו"ע (סי' רסג ס"ח) נפסק שאין לברך על הדלקה נוספת מעבר לברכתה של בעלת הבית מחשש ברכה לבטלה, וכן פסק הר"ע יוסף (יחווה דעת חלק ב סימן לב וילקוט יוסף, סימן רסג סעיף יד), אך הרמ"א כתב שם, שאין לחשוש לכך, (וכן פסקו גם ערוה"ש ושולחן ערוך הרב או"ח קונטרס אחרון סימן רסג הערה ה). ויש מי שמסביר את טעם המנהג לברך, בשל תוספת אורה ושמחה (תהילה לדוד או"ח סימן רסג, ס"ק ז, משנה ברורה סימן רסג, ס"ק לה). 
בכל אופן, אם מדליקים גם בחדרי השינה מעבר להדלקת האם בחדר האוכל, יש מי שסבור שניתן לברך על הדלקה זו, גם לחוששים מברכה לבטלה בהיות כל הבית מחוייב בהדלקה אחת (שו"ת רב פעלים חלק ב – אורח חיים סימן נ, שש"כ חלק ב, פרק מג, סעיף ח, מאמר מרדכי ס"ק ו, פניני הלכה שבת, פרק ד, סעיף ב, הערה 1).
אשה רווקה המתגוררת לבד, חייבת בהדלקת נרות (שמירת שבת כהלכתה חלק ב, פרק מג, סעיף ו), וכן אנשים המתגוררים יחד בפנימיה או בדירה משותפת, נחשבים מעין משפחה אחת, ולכן מצווים להדליק נרות בברכה, במקום שבו הם נמצאים (שו"ע סימן רסג, סעיף ו, שמירת שבת כהלכתה חלק ב, פרק מה, סעיף יא). וכאשר אלה שובתים בבית ההורים, הם פטורים מן ההדלקה, ויוצאים בהדלקת האם, בעלת הבית.
יוצא מכך, שאם את מתגוררת מחוץ לבית הוריך, את חייבת בהדלקת נרות בברכה, וכמובן שאינך יכולה להתיר חיוב זה. ואם את מתגוררת בבית הורייך, יש לדון בשאלת התרת הנדר.
בנוגע לנדרים – 
מעיקר הדין אדם שקיבל על עצמו הנהגה טובה, או מצווה, שהוא פטור ממנה, נחשב הדבר כנדר, וחייב לקבל התרה כשרוצה להפסיקה (נדרים טו, ע"א) שנאמר: לא יחל דברו (במדבר ל,ג), וזאת משום שישנו חשש שיבואו לטעות ולבטל נדרים חמורים, ואיסורים ממש (פסחים נא, ע"א, ר"ן על נדרים פא, ע"ב, שולחן ערוך יורה דעה סימן ריד סעיף א).
על פי השו"ע, מדובר אף כאשר האדם קיים את המנהג פעם אחת בלבד, וזאת משום שבשעת התחלת קיומו, הוא עשה זאת על דעת כן, שינהג בזה תמיד. ומרחיב בכך המשנה ברורה, שכאשר לא היתה מחשבה לנהוג בזה באופן קבוע, אין זה נחשב לנדר, עד שייעשה במשך שלוש פעמים (משנ"ב סימן תקצז, סעיף קטן ו).
חשוב לציין, כי אילו היה מדובר במנהג טעות, כלומר אדם קיבל על עצמו מנהג, או אסר על עצמו משהו מותר, מתוך הבנה מוטעית שכך הוא הדין, יש להקל ואין להחשיב זאת לנדר (תוספות פסחים נא, ע"א, שו"ע סימן ריד, ס"א).
כאשר רוצים לבטל מנהג כלשהו באופן חד פעמי בשל אונס, יש מקום להקל ולא לחייב התרת נדרים (משנה ברורה סימן תקפא, ס" יט) וראי תשובתי בעניין תקיעת שופר לנשים.
אם כן, יש לברר מהי הסיבה לרצונך להפסיק את המנהג שקיבלת, ומה היו הנסיבות בזמן שנהגת להדליק. אם עשית זאת בטעות, אין זה נדר, אם נהגת בזה באופן מקוטע (לפעמים הדלקת, ולפעמים לא), כאשר לא הדלקת שלוש פעמים ברצף, גם כאן יש מקום להקל. אם מדובר במנהג משפחתך, ואת מעוניינת להפסיקו, מנהג האבות מחייב, משום אל תטוש תורת אמך, וישנם צדדים לכאן ולכאן כשאין מדובר במנהג הציבור (פסחים נ, ע"ב, שולחן ערוך, יורה דעה, סימן ריד, סעיף ב, חוות יאיר סימן קכו). 
למסקנה, אם את פטורה ממצוות הדלקת נרות שבת, (יוצאת ידי חובה בהדלקת אמך), ועד היום נהגת להדליק בברכה באופן קבוע, עלייך לקיים התרת נדרים. ומכאן ולהבא להקפיד ולאמר "בלי נדר" בכל הנהגה טובה שתקבלי על עצמך. 
בברכה,### שאלה  
 שלום,
הגעתי לאתר שלכן ואני יודעת שאין זאת בטעות. בידיי הספר "משיבת נפש" של רבי נחמן מברסלב ואני בדיוק קוראת בו כך שמדהים שהתגלגלתי לאתר שלכם.
אני מגיעה מבית חילוני, חשוב לציין זאת קודם כל. אכן בשנים האחרונות מצאתי את עצמי יותר מתחברת לדת ותוהה לא פעם איך עושים את זה נכון.  לאחרונה אני מרגישה מאוד תלושה ואני מרגישה שאני מחפשת כיוון. איך בוטחים בשם בכל הלב ובאמת? איך יודעים מה הדבר הנכון לעשות בכל סיטואציה?
למרות הטוב הרב שבחיי שאני אמורה להיות בהודיה עליו, השאלות הללו גורמות לי להרגיש עצבות. זה גם גורר אותי לפעולות שברור לי שהן שייכות ליצר הרע.
איך אני יכולה להתגבר על העצבות והרע שבי ולתקן את עצמי?
תודה רבה מראש
 . ### תשובה  
 שלום,
שמחה שהגעת אלינו ומאמינה שלא במקרה 
קודם לכל רציתי לומר לך שמרשים המאמץ שנשמע שאת עושה על מנת להיות במקום אישי טוב יותר, וזה כולל את שליחת השאלה לאתר שלנו.
את מעלה עניינים כבדי משקל. 
בהיותך בתוך תהליך של מציאת מקומך בעולם של תורה ומצוות חשוב מאד ואולי יותר מכל, למצוא קבוצת התייחסות ומקום בו את חשה שייכת ויכולה לשתף במחשבות, אתגרים, שאלות והתמודדויות. 
ובמענה לנקודות שהעלית – לעתים ההגדרה ובחירת המילים לתיאור מצבנו יכולה להיות צעד בדרך להקלה.
ואסביר את דבריי.
העצבות מגיעה מאפסות האדם. צלם אלוקים הוא השורש ליציאה מהעצבות
עבורי, אחד הדברים המדהימים מבחינה דתית, תאולוגית הוא העובדה שהתורה מציינת שנבראנו בצלם א-להים. אנחנו, הקטנים, בשר ודם נבראנו בצלמו של בורא עולם. בניסיון להבין מה כוונת המילים מגיעים פרשני התורה והפילוסופיה היהודית לשתי תשובות מרכזיות האחת שצלם האלוקים זה השכל והשניה שזו הבחירה החופשית. כלומר, בזכות השכל שלנו יש לנו אפשרות לבחור. אז מה הקשר למילים שאני בוחרת ואיך אני מגדירה את מצבי? נדמה לי שנקודת מוצא אנושית הרואה את הקטנות בלבד, את אפסות האדם, שאומרת, אין לי כוחות לשנות, הכל גדול עלי, אני קטנה ולא חכמה וחוטאת וכו וכו, גישה כזו לא מאפשרת לאף אדם התקדמות. כי אם אני אפס איך באמת אגיע לאן שהוא. ולכן לצד הידיעה שאני עפר ואפר חייבת לשכון הידיעה שבשבילי נברא העולם, או כדברים המיוחסים לרבי ישראל הבעל שם טוב: "היום שבו נולדת הוא היום בו החליט הקב"ה שהעולם לא יכול להתקיים בלעדיך". הכלי שקיבלנו לעבד את קורותינו הוא השכל. השכל שמאפשר לנו לבחון אפשרויות, לבחור, לטעות, לתקן, להתנסות, לקום וליפול. לבחור כיוון זה תמיד גם לוותר על הכיוון האחר. בחירה מגיעה עם אחריות אבל כמה נפלא לדעת שגם האחריות וגם יכולת הבחירה מגיעה מבורא עולם, ממי שמכריז בכל יום שהוא מאמין בי ומאפשר לנסות שוב. איך נדע האם אנו מסוגלים? התשובה נמצאת בחופש להתנסות.
 פתיחת היום במילים "מודה אני לפניך מלך חי וקים שהחזרת בי נשמתי בחמלה, רבה אמונתך" היא סוג של מדיטציה יומיומית בכל בוקר, דרכה אני פותחת את היום במילה תודה. בחשיבה חיובית על מה שיש ולא על מה שאין. להתחזק בשפע. אחר כך אני אומרת את המילה 'אני'. כי אם אין 'אני' אין כוח להאמין שיש לי זכות לקום, זכות קיום, אם אני חושבת שאני זה כלום בוודאי שלא אוכל לעשות כלום ולכן חשוב להזכיר לעצמנו שאנחנו – זה יש קיים וחושב ויוצר ובוחר ומתפלל. והנשמה שהקב"ה החזיר בנו בבוקר, זה חיבור ל'הנשמה' הראשונה שקיבלנו מאת בורא עולם :"ויפח באפיו נשמת חיים" (בראשית פרק ב' פסוק ז). הצד האלוקי הנוסף שיש בנו לצד השכל זו ה'נשמה', הנשימה האלוהית שאתחלה אותנו שבעקבותיה החלנו לפעול.. ואנו מסיימות במילים: 'רבה אמונתך' אפשר לומר שאמונתנו בך רבה, אך חזקה יותר היא הפרשנת המציעה שרבה אמונתך בנו! הקב"ה מאמין בנו ולכן נתן לנו עוד יום לפעול. 
כשאנחנו לא מחוברות לייעוד אנחנו חווים ייאוש ותקיעות.
מה עושים עם העצבות? הצעה למבט אחר
אחד הדברים שמקשים עלינו לצאת מאפלה לאורה היא העצבות שנופלת עלינו לא מעט, אני רוצה לשתף אותך בדברים נפלאים של הרב קוק על עצבות, לי הם מאד עוזרים כשעצבות מזנבת בי. לא תמיד קל לי לעכל אותם אבל הם מכריחים אותי לחשוב על הדברים מכיוונים שונים וחדשים. 
"הטיפול בעצבות הוא טיפול עקיף, העיסוק בסיבות הגורמות לה והסיבות המביאות לעצבות הן בעיקר גאווה או כעס, ובהן ניתן למצוא את השורש החיובי ולתקן אותן" (אורות הקודש ג, רמג)
"לא ייסוג ליבי מכל עצבות שבעולם מפני שאדע, שהעצבות היא התגלות של החיסרון שבנפש, וממילא, יהיו לי כל רגשות העצב סימונים של מקומות המכאוב שבלב, שיסייעו לי לדעת היכן עלי לתקן ולמלא אור. וכל דרכי התיקון פתוחות הן, כי החסד והסיוע האלוקי הם גדולים מאד" (שמונה קבצים, קובץ ו, רטו)
ובכלל, לחיות בחיים עם שאלות זה חלק מהחיים של האדם הדתי ושל האדם באשר הוא אדם. יש דברים שלעולם לא נבין, כאשר אנו במלחמה מתמדת עם עצמנו ובמרדף אחרי תשובות אנו גוזרים על עצמנו חיים של תסכול והידחפות לפינות. אחד מעקרונות האמונה הגדולים ביותר לעניות דעתי זה לקבל את העובדה, שיש פער ביני לבין הא-להים. אם אני מבקשת לצמצם את הפער ולהבין הכל על עצמי, על העולם, על החיים ועל א-לוהים, הרי שאני בעצם מבקשת להיות הוא, על כך אומר רבנו בחיי : "אילו ידעתיו – הייתיו". הפער הזה בין האדם לאלוהיו, זהו הערפל ששם הא-לוהים. שם, נכנסת הענווה. כשאני לומד לחיות בשלום עם השאלות, עם ההכרה שלא אקבל תשובות על הכל, אני עוברת להתמקד במה שכן שייך לי ולחיי. 
 
מציאת משמעות
דבר נוסף שאני יכולה לעשות ועוזר בתוך מסע החיים זה למצוא משמעות עמוקה בכל מה שקורה לי. הרב יוסף דב סולובייצ'יק ז"ל אומר ששני דברים אינם נתונים לבחירתנו בחיים, רגע הלידה ורגע המוות. בשניהם איננו בוחרים. אולם כל מה שקורה לנו בין שתי נקודות אלו נתון לבחירה שלנו. כמובן שיש דברים בין לבין שגם הם לא נתונים לבחירה שלנו, כמו לאיזו משפחה נולדי, מחלה חס וחלילה, תאונות וכדו' אולם זה לגמרי בידיים שלנו לתת פשר למה שקורה לי, לבחור את נקודת המבט. לבחור כיצד להתייחס למה שקורה ולאן לקחת את הדברים. אומר הרב סולובייצ'יק במאמרו 'קול דודי דופק' צריך להחליף את השאלה "למה זה קורה לי" לשאלה, עבור מה זה קורה? מה עלי לעשות כעת כשזה קרה? כיוון חשיבה זה קשור קשר הדוק ללוגותרפיה של הפסיכואנליטיקן היהודי, שורד השואה, ויקטור פראנקל. ואני ממליצה לך מאד לקרוא את ספרו המפורסם "האדם מחפש משמעות". מכיוון דומה אך שונה מאד ממליצה לך לקרוא את ספריו של פרופ' טל בן שחר על אושר. הוא פסיכולוג, חוקר רגשות וחשיבה חיובית ויש לו עצות מעשיות! כיצד לפתח חשיבה חיובית.
ומשהו קטן על היצר הרע 
לא שפר חלקו של יצר זה בשל ההצמדה של המילה 'רע'. אולם חכמנו מאד מעריכים את היצר הזה דווקא, כמי שהופך אותנו לאנושיים ולאנשים טובים יותר. היצרים שלנו מפעילים אותנו ואת העולם, התשוקה גורמת לנו לרצות לבחור בן זוג ולהביא ילדים לעולם, ליצור, לחיות, להיות. הקב"ה ברא אותנו עם יצר כדי לאפשר לנו בחירה אמיתית. ללא היצר היינו רובוטים. נכון, היצר גם מציב אתגרים וכמה גדולה ההנאה בהתגברות עליו. הדבר הכי מסוכן, זה לחשוב שאם נפלתי אני אבודה. אם נכנעתי סימן שאני לא שווה ולא אצליח לעולם. זה הפועל היותר מדויק של היצר הרע, הכרסום בתחושת הערך העצמי, ונגד זה צריך להפנים את האמירה :"שבע ייפול צדיק וקם"(משלי פרק כד פסוק ט"ז). אין הכוונה שהצדיק תמיד קם אחרי שהוא נופל! אומר רבי יצחק הוטנר (הפחד יצחק, אגרות וכתבים) דווקא מתוך שנופל, אז הוא יכול לקום! הנפילות הן מתנה גדולה לקימה, להתגברות כארי לעבודת הבורא (כך פותח השולח ערוך) להתבררות, להתקדמות. גם אלברט איינשטיין אמר דבר דומה: "בלב הקושי טמונה ההזדמנות". הזדמנויות קיימות בכל מקום, בעבור אנשים שדואגים להתבונן סביב. והצלחה היא דבר שטמון בכל אחד ואחת מאיתנו. 
הדיבור והתפילה
אז שוב, הכל תלוי באיך את מגדירה דברים, במקום קושי אמרי אתגר, במקום נפילה אמרי הזדמנות, במקום עצבות אמרי משמעות ומעל לכל, אני ממליצה בחום ואולי זו העצה החשובה מכל, הרגילי עצמך בתפילה, בדיבור מול בורא עולם. תפילה כנה מול מי שיצר אותך ומבין אותך הטוב מכולם, בין אם בזמן תפילה מהסידור או בין אם בזמן שמתאים לך. שפכי כמים ליבך, שטחי בפניו את מצבך, בקשי עזרה, הכוונה, כיוון, רמז, התפילה היא סוג של מדיטציה והרפיה של ריכוז המחשבה והפנייתה למקומות של שפע. אל וותרי על תפילה. תפילה זו זכות אנושית יותר מאשר היא חובה דתית, ואם לחזור לתחילת דבריי, מציאת בית תפילה, שיכול להוות מקום דיבור לא רק עם א-לוהים אלא גם עם בני אדם מוסיף ליציבות ושייכות. 
לפעמים בחיים, אנו מוצאים את עצמנו במבוי סתום, או בפרשת דרכים. לפעמים זה נראה כאילו אנחנו בדרך לשום מקום. אך שם, בלב הקושי, שם בדיוק מתחילה העלייה והדרך לסיפור שלך. 
במידה ורמת המצוקה שלך היא כזו שלא מאפשרת לך לתפקד ביומיום יש לשקול ברצינות פנייה לגורם טיפולי. 
אם תרצי להמשיך ולשוחח, אשמח
מאחלת לך מכל הלב דרך צלחה, 
כל שאת צריכה נמצא בך. 
בברכה 
יפית### שאלה  
 אחדשה״ט!
בני יחגוג בע״ה את מסיבת בר המצווה שלו ביום עשרה באב שנופל ביום שישי השנה. 
לא מדובר ביום שנהיה בר מצווה שכן הוא נולד בתשעה באב. 
האם קיימות מגבלות כלשהן לאור מנהגי האבלות שנמשכים ביום עשרה באב או לאור העובדה שמדובר בערב שבת וסעודת מצווה (אם כי, כאמור, לא מדובר ביום שנהיה מחויב במצוות) האם לא נוהגים (גם בעלי השמחה וגם האורחים) כל מנהגי האבלות, כגון, הימנעות מבשר ויין והאם ניתן לערוך את המסיבה לפני חצות? אני יודע שזה די מוקדם לשאול את השאלה כבר בחודש טבת, אבל רעייתי היא סופר מאורגנת!
בברכת התורה והמצווה,
 . ### תשובה  
 שלום, 
מזל טוב לרגל בר המצווה של בנכם.
 
התשובה בקצרה:
סעודות מצווה בערב שבת ראוי שיתקיימו לפני הצהריים כדי שאנשים יגיעו לשבת כשהם רעבים. כיון שמדובר בסעודת מצווה מותר לאכול בה בשר (לפני חצות של י' באב), לפחות לחלק מהשיטות, וראוי לציין זאת לאורחים שיש כאן היתר מיוחד. בנוגע לנגינה ומוזיקה ראוי לא להשמיע מוזיקה עד אחרי חצות היום. 
 
התשובה בהרחבה:
בשאלתך שאלת על חגיגה בי' באב אך לפני שאענה על כך, ארצה להקדים ולהתייחס לכך שיש שאלה גדולה האם מותר לחגוג סעודות מצווה שאינן מחוייבות בתאריך מסוים, בערב שבת. 
השו"ע, או"ח סימן רמ"ט כותב: אסור לקבוע בערב שבת סעודה ומשתה שאינו רגיל בימי החול, ואפילו היא סעודת אירוסין, מפני כבוד השבת, שיכנס לשבת כשהוא תאב לאכול. . . אבל מצוה להמנע מלקבוע סעודה שנהוג בה בחול, מט' שעות ולמעלה.
כלומר, לכתחילה יש להימנע מלקבוע סעודה גדולה בערב שבת אם בשל הסעודה המשפחה ושאר המוזמנים יגיעו לשבת כאשר הם שבעים, או לא יספיקו להתארגן לשבת בשל התארכות הסעודה.
ולכן במקרה כזה, ראוי להקפיד שהסעודה תתקיים לפני חצות היום. אלא במקרה הנידון, קביעת סעודה ביום שישי לפני חצות היום יוצרת בעיה עם חגיגה בי' באב.
הטור כותב בהלכות תשעה באב, או"ח סימן תקנ"ח, שרובו של ההיכל נשרף בי' באב ולכן היו אמוראים שחשבו שראוי היה לקבוע את יום התענית בי' באב ולא בט' באב, ולכן ראוי שלא לאכול בשר בליל י' ויום י' אלא רק להשיב את הנפש. 
השולחן ערוך כותב בהלכות תשעה באב, או"ח סימן תקנ"ח כך:
בתשעה באב לעת ערב הציתו אש בהיכל ונשרף עד שקיעת החמה ביום עשירי, ומפני כך מנהג כשר שלא לאכול בשר ושלא לשתות יין בליל עשירי ויום עשירי. 
והרמ"א מוסיף בהגה: ויש מחמירין עד חצות היום ולא יותר (הגהות מיימוני) . . .
רבים מפרשני השו"ע מתלבטים בכוונה שלו כשהוא אומר "מנהג כשר" – האם יש בכך הכוונה לכלל הציבור או שזוהי מידת חסידות שרק בעלי מעלה צריכים להקפיד עליה?
חלק מהפוסקים מבינים את פסיקת השו"ע והטור כהוראה לכלל הציבור שאין לאכול בשר עד אחרי חצות של יום י' (1). חלק אחר מבין שמדובר בחומרה שיש לנהוג אותה רק למי שזה מנהג המקום שלו או מנהג משפחתו (2).
חלק מהפרשנים כותבים שכאשר ט' באב חל ביום חמישי מותר לכבוד השבת לרחוץ ולכבס כבר ביום של י' לפני חצות היום, וכן לבשל תבשילי בשר ולטעום לצורך השבת (3).
המשנה ברורה כותב שלצורך סעודת מצווה מותר לאכול בשר בי' באב גם לבעלי הסעודה וגם לכלל האורחים ונראה לי חשוב לציין מראש לאורחים שיש היתר כזה.
כדי שסעודה תחשב לסעודת מצווה נוהגים לחגוג בה קיום מחודש או מיוחד של מצווה שלא נוהגים לקיים באופן רגיל, כגון זימון ראשון בברכת המזון. רוב הפוסקים סוברים שסעודה בחגיגת בר מצווה שמתקיימת כאשר הנער בן י"ג שנים ויום אחד נחשבת לסעודת מצווה (4). בנוסף אם מתקיימת דרשה בסעודה או שעורכים סיום או לימוד אז ודאי תיחשב הסעודה לסעודת מצווה ויהיה מותר לאכול בה בשר. 
עניין נוסף הוא נגינה בכלי שיר במהלך הסעודה, כשיש פוסקים המתירים להשתמש בכלי שיר החל מחצות היום בלבד (בסביבות השעה 13:00) (5). 
 
מאחלת שנזכה לראות בגאולה שלמה במהרה בימינו, אמן. 
שלומית פלינט
 
הערות
(1) עיין בדברי הב"ח שמובאים בדברי חתנו הט"ז, או"ח סימן תקנ"ח סעיף א': ופי' מו"ח ז"ל דהאי רק להשיב כו' לא קאי על בשר לומר דבשר מועט מותר להשיב נפש אלא הכי קאמר יאכל אפי' מאכלים אחרים רק כדי להשיב נפש אבל בשר כלל לא.
(2) עיין בדברי הביאור הלכה, סימן תקנ"ח שכותב: שלא לאכול בשר – אבל תבשיל של בשר מותר [מאמ"ר] עוד כתב שם לענין כוס של ברכת המזון אם דרכו תמיד לברך על כוס יין מותר גם בלילה זו ע"ש:
(3) עיין במשנה ברורה סימן תקנ"ח סעיף ג':  וכשחל ט"ב ביום ה' שאז יום עשירי הוא ערב שבת מותר בכל זה לכבוד שבת:
(4) עיין בדברי הרע"י בשו"ת יביע אומר או"ח ח"ד, סימן י"ד ד"ההנה ראיתי, ובשו"ת דברי יציב, או"ח סימן רל"ח### שאלה  
 שלום,
אני צריכה לקחת ויטמינים שונים בכל יום, ביניהם 10 טיפות של ויטמין די.
א. האם יש בעיה לקחת ויטמינים בשבת?
ב. האם יש בעיה בספירת הטיפות? ידוע לי שיש בעיה במדידה בשבת…
תודה רבה
 . ### תשובה  
 שלום רב.
התשובה בקצרה:
אם את נוטלת את הויטמינים מפאת שאת חולה (שאין בה סכנה) אז מותר ליטול אותם כהרגלך. אם את בריאה והויטמינים הם לחיזוק הגוף וכד' אז עדיף, אם יש לך אפשרות לכך, לקחת את הויטמינים לפני שבת ואחרי הבדלה. אך אם לא, יש לך על מי לסמוך ליטול אותם כרגיל.
במידה והחלטת ליטול את הויטמינים בשבת – אם הצורך בויטמינים הוא משום צער ורפואת הגוף, מותר למדוד את הטיפות לצורך נטילתם בשבת. אך, אם הם מיועדים לחיזוק כללי של הגוף, יש צד לומר שאין זה דומה למדידה לצורך רפואה ולכן עדיף לטפטף את הטיפות ללא מדידה מדוייקת (ללא ספירה מדוקדקת, רק לשפוך כמה טיפות מהבקבוק). אם יש חשיבות למס' טיפות מדויק (מה שבד"כ אינו המצב בויטמין D אך יתכן שכן בסוגים אחרים) אז עדיף למדוד את הטיפות בערב שבת. אך בדיעבד אפשר למדוד גם בשבת. 
 
התשובה בהרחבה:
א. נטילת ויטמינים בשבת
בהלכות שבת אנחנו מוצאים עיסוק רחב בשאלות של רפואה בשבת.
מצד אחד ברור שבמצבים של פיקוח נפש מחללים את השבת, כמו שנפסק בשולחן ערוך:
מי שיש לו חולי של סכנה, מצוה לחלל עליו את השבת; והזריז, הרי זה משובח; והשואל, הרי זה שופך דמים. (שו"ע, או"ח, שבת שכח סעיף ב)
ומצד שני ישנה גזירת חכמים בגמרא שאסור לעשות בשבת פעולות ריפוי. כמו שפסק הרמב"ם:
אסור לבריא להתרפאות בשבת גזרה שמא ישחוק סממנין.  (רמב"ם הלכות שבת פרק כא)
מקורה של  הגזירה הוא בחשש שלצורך הכנת תרופות אדם ישחוק סממנים- כלומר יבצע מלאכה אסורה של כתישת צמחים. חכמים הרחיבו את הגזירה לכל רפואה שהיא (שיש לה תחליף בתרופות), ולא רק לנטילת תרופות.  
אמנם, הגזירה הזו היא גזירה מוגבלת: האיסור להתרפא בשבת נאמר רק בחולים שיש להם 'מיחושים' – כאבים בלבד. 
במקרה שהחולי הוא "כאב חזק, חולי של כל הגוף או שנפל למשכב" – כלומר, כאבים חזקים מאוד שאינם מאפשרים לאדם לתפקד –  כתב  ה"משנה ברורה" שמותר "לעשות בשבילו רפואה שאין בה מלאכה" (משנה ברורה סימן שכח ס"ק א) וכך גם נפסק בשמירת שבת כהלכתה. (פרק לד, סעיף ג). כמו כן אם קיים חשש שאם לא יקח תרופות הכאב יגבר והוא יחלה- מותר לו לקחת תרופות. (שש"כ ל"ד, טז).
בנוסף, האיסור הוא על תרופות בלבד. אוכל מבריא אין עליו גזירה כלל. 
כמו שנפסק בשו"ע (או"ח סימן שכ"ח סעיף לז) "כל אוכלים ומשקים שהם מאכל בריאים מותר לאכלן ולשתותן לרפואה."  אפילו אם מוכח שזה לצורך רפואי.
לעומת זאת, פסק השו"ע שאם זה אינו "מאכל בריאים" – למי שבריא לחלוטין מותר לאכלו. המג"א במקום מסביר שרק אם זה ברור שהוא אוכל את זה לתיאבון ולא אם הוא אוכל את זה בשביל להתחזק.
פוסקי זמננו דנו בשאלה האם ויטמנים, דינם כתרופה או שמא כאוכל מבריא-
השמירת שבת כהלכתה (פרק ל"ד סע' כ') אוסר לאדם בריא לקחת ויטמינים בשבת, אפילו אם רגיל לקחת כל יום ומתיר לחולה אף שאין בו סכנה. 
כמו כן מתיר לקחת ויטמינים שמשמשים כתחליפי מזון כיון שהם נחשבים למאכל. וכן פסק הרב אויערבך (שש"כ פרק ל"ד הערה פ"ה.)
בשו"ת אגרות משה (אורח חיים חלק ג סימן נד) כתב לחלק בין סוגי האנשים ובין סוגי הוויטמינים:
ויטמינים שאינם מבריאים את האדם, אלא מחזקים אותו מעט, כמו שמתחזק מאכילת בשר וכדו' – מותר לקחת בשבת.
ויטמינים שמרפאים כגון: אדם בריא החלש בטבעו שהויטמינים מחזקים אותו – יש להחמיר.
ויטמינים שהם רפואה – אסור בכל עניין.
לעומתם שו"ת ציץ אליעזר (חלק י"ד סימן נ') מתיר באופן מוחלט לקחת ויטמינים בשבת.
וכן כתב בילקוט יוסף (שבת חלק ד' סי' שכ"ח סע' נ"ה) שמותר לבלוע כדורי ויטמינים בשבת, גם לאדם בריא הבולעם כדי לחזק את מזגו, וכל שכן שיש להקל בזה למעוברות ומניקות וילדים קטנים. ומכל מקום עדיף להתחיל ליקח מהם מערב – שבת. 
ומי שיכול להימנע מזה בשבת בלא שום קושי, תבוא עליו ברכה.
יוצא אם כן, שאם יש לך אפשרות לקחת את הויטמינים לפני שבת ואחרי הבדלה, מה טוב אך אם לא, יש לך על מי לסמוך וליטול אותם כרגיל.
 
ב. מדידת טיפות בשבת
על מדידה בשבת לומדים במשנה במסכת שבת (דף קנז, ע"א) ומודדין את המטלית, ומודדין את המקוה. ובגמרא (שם ע"ב) לומדים שהמדידה המותרת היא של מצווה או של מתעסק.  מסבירים התוספות (שם קכו,ב) שהטעם שאסור למדוד הוא משום "דהוה עובדא דחול" (מעשה של חול). 
וכך פוסק בעל השולחן ערוך (אורח חיים הלכות שבת סימן שו סעיף ז) שמדידה לצורך מצווה מותרת: 
מותר למדוד בשבת מדידה של מצוה, כגון: למדוד אם יש במקוה מ' סאה, ולמדוד אזור מי שהוא חולה וללחוש עליו כמו שנוהגים הנשים, מותר דהוי מדידה של מצוה.
המשנה ברורה מעיר (שם ס"ק לד) שאמנם לא התירו שבות אפילו במקום מצווה, כאן הדין שונה מכיוון שאין במדידה איסור של ממש, אלא רק עובדין דחול, ולכן התירו במקום מצווה. הוא מוסיף וכותב (ס"ק לו) שמדידה לצורך רפואה מותרת אף היא מכיוון שרפואת הגוף מצווה היא (וגזירת שחיקת סממנים אינה שייכת במדידה עצמה). עוד הוא כותב בסימן שכח (ס"ק קלו) שמשום צער הותר עובדין דחול. 
לגבי מדידת אוכל לצורך חולה כותב בילקוט יוסף (שבת כרך ב' עמוד קע) שאם הנחיות הרופא הם לא לאכול יותר ממשקל מסויים, מלכתחילה ישקול מערב שבת. ואם לא עשה כן, מותר למדוד ולשקול את המאכלים בשבת. אך בשונה ממנו כותב בשו"ת אור לציון (ח"ב הערות פרק כה) שמדידה כדי שלא לאכול הרבה מטעמי רפואה מותרת בשבת. אך אם אין זה מטעמי רפואה אין למדוד בשבת. כך שיש דעות שונות לגבי שקילת אוכל לצורך רפואי. אך מכל מקום אם שקילת האוכל היא מסיבות אחרות, אין למדוד בשבת. 
בעניין מדידת חום מסכימים הפוסקים שמותר למדוד בעזרת מד-חום שאינה חשמלית. (אג"מ או"ח חלק א ס' קכח, שו"ת חלקת יעקב או"ח ס' קנא, שו"ת ציץ אליעזר ח"ג ס' י). מוסיף הציץ אליעזר סיבה נוספת להתיר, משום שהחולי או המיחוש מפריעים למנוחת השבת. 
כל מדידה שאינה של מצווה או רפואה, כגון מדידת משקל הגוף או משקל אוכלים, מדידת אורך חפצים וכו' אסורה. (שש"כ יד, מב). אך פוסק הרמ"א (שו"ע או"ח שכג, א): ויש מקילין לומר דכל שאינו מכוין למדה לגמרי, שממעט או מוסיף מעט, שרי מותר למדוד אפילו בכלי המיוחד לכך. כלומר כאשר אינו מדייק במדידה אלא מוסיף או ממעט במעט (למשל שלא מדייק למלא בקבוק תינוק בדיוק לפי פס מדידה) (שש"כ כט, לד).
סיכומו של עניין, במידה ולאור סעיף א' החלטת ליטול את הויטמינים בשבת – אם הצורך בויטמינים הוא משום צער ורפואת הגוף, מותר למדוד אותם לצורך נטילתם בשבת. אך, אם הם מיועדים לחיזוק כללי של הגוף, מצד אחד יש לומר שגם במקרה זה המדידה היא תחת ההגדרה של צורך מצווה של רפואת הגוף ומותר. אך יתכן גם לומר שאין זה רפואה ישירה ויש עדיפות שמלכתחילה לשפוך את הטיפות מהבקבוק מבלי למדוד את כמות הטיפות באופן מדוייק (בד"כ זה בסדר במקרה של ויטמין D). אך אם יש חשיבות למספר טיפות מדוייק עדיף למדוד אותם בערב שבת. איך בדיעבד אפשר למדוד גם בשבת. 
 
בברכה, ### שאלה  
 בזמן הריון יוצא ואני מתקשה להגיע לתפילה בלי לחוש שאני צריכה להתפנות. עצם הדרישה לבחון את עצמי כבר מביאה אותי לחוש שאני צריכה להתפנות- העובדה היא שבמהלך היום זה תדיר פחות, אבל בסמיכות לתפילה זה תמיד מורגש.
השאלה שלי היא האם יש להתחשב ולעשות חילוק בדין אישה בהריון, בעיקר בהתחשב בכך שההנחיה של פיזיותרפיה רצפת אגן שאני מכירה מההריון הקודם (אם אני לא טועה) היא להתרוקן עד הסוף ולא ללכת אחר כך מיד שוב להתפנות עד שהשלפוחית מלאה.
שאלתי היא רק לעניין שתן שבו מורגש הבדל בהריון.
תודה!. ### תשובה  
 שלום,
ראשית, המון ברכה ואושר עם ההריון המתעגל ומתגלגל. אין ספק שיחד עם ההתרגשות והציפייה לקראת התרחבות המשפחה מצטרפים להם אתגרים חדשים בגוף המשתנה. אחד מהם הוא הצורך התכוף להתפנות. לבקשתך, אני אתייחס רק לצורך להשתין בתשובתי. 
השולחן ערוך מקדיש סימנים רבים להקדמה לתפילה, ביניהן ההכנה של הגוף. ההכנה אמורה לאפשר לנו את הפניות והרוגע להתרכז במפגש עם הקב"ה בזמן התפילה. ואם היא גורמת להיפך, יש למצוא דרך לעשות אותה בצורה שתאפשר זאת. ההלכה קובעת שאסור לעמוד להתפלל בזמן שצריך לנקביו. ולכן, יש ללכת לשירותים לפני התפילה. במידה ויתעורר צורך להתפנות במהלך התפילה, השולחן ערוך קובע שאין צורך להפסיק אם אפשר להמתין כדי הילוך פרסה, שזה 72 דקות.
לגבי שאלתך, אני שומעת ממך שהדרישה לבדוק את עצמך לפני התפילה גורמת לך לחוש צורך להתפנות, תופעה ידועה אצל נשים בהריון. ולכן, אינך צריכה לבדוק את עצמך לפני התפילה, אלא כפי שאת נוהגת במהלך היום ללכת לשירותים בזמנים הרגילים שלך, בלי קשר לזמן שבו את עומדת להתפלל.  
בתפילת שחרית, המלצתי לך היא לנסות להתארגן כך שתוכלי לעשות הפסקה בין פסוקי דזמרא לקריאת שמע כדי להתפנות. אך אם זה לא מסתדר, וכידוע קשה לתכנן את הזמנים בבוקר כרצוננו, במיוחד עם ילדים קטנים  – הזמן הקובע הוא הזמן שבו הלכת לשירותים בפעם הקודמת לפני שהתחלת את התפילה, שמספיקה כדי לתת מענה לדרישה ההלכתית לבדוק עצמך לפני התפילה.  
בברכה, 
שירה
הרבנית שירה ספיר היא עמיתה במכון למנהיגות הלכתית במדרשת לינדנבאום ע"ש סוזי ברדפילד, מורה ורכזת ב'עמי אולפני גיור'.
 
הרחבה: 
הגמרא במסכת ברכות (דף כג.), דנה במתח שבין הצרכים הכי בסיסיים של האדם ברמה הפיזית והגופנית, אך הכי רחוקים מהקדושה וההתעלות הרוחנית שאמורה לשרות על האדם או בבית התפילה בזמן התפילה. התפילה היא הזמן שבו אדם עומד למפגש אינטימי וקרוב עם אלוהיו, ומשול לעמידה לפני ה' בעת הקרבת הקרבנות בבית המקדש. הדינים שקשורים לשאלתך נלמדים מהפסוקים "היכון לקראת אלוקיך ישראל", שמלמד על ההכנה שאדם צריך להתכונן לקראת התפילה, ו"שמור רגלך כאשר תלך אל בית האלוקים" שהגמרא דורשת את פירושה: "שמור נקביך בשעה שאתה עומד בתפילה לפני". חשוב לזכור שהדין שמופיע במשנה ובגמרא ונפסק להלכה בשולחן ערוך קובע שצריך להתפנות לפני התפילה לכתחילה, אך בדיעבד – אם התפלל כך תפילתו תפילה, במידה ויכל להמתין כדי הילוך פרסה. נקבע להלכה שהזמן שלוקח להלך כדי פרסה הוא 72 דקות.  
האם מותר לכתחילה לעמוד בתפילה כשנצרך לנקביו? הבית יוסף דוחה מההלכה את גרסת הרי"ף שסובר כך, ואף מביא את דברי רבינו יונה שמשתמע מהם שמדובר בטעות. אך האחרונים לא מהססים להסתמך על גרסת הרי"ף כדי להתיר לעמוד להתפלל כשצריך לנקביו לכתחילה במצבים מסוימים, כמובן אם יודע שיכול להמתין עד פרסה. וזאת משום שהאיסור של "בל תשקצו" הוא איסור דרבנן שנדחה מפני כבוד הבריות או זמן תפילה. ולכן נראה לענ"ד שניתן להסתמך עליהם להתיר לעמוד להתפלל בזמן הריון, אפילו כשמרגישה שצריכה לנקביה, אם זמן קצר קודם לכן הלכה לשירותים. אחרת לעולם לא תוכל להתפלל. 
לסיכום של ההלכה, ניתן לקרוא בפניני הלכה 
להרחבה רעיונית-הלכתית לנושא, אני מצרפת לינק לשעור קצר של הרב שרלו בנושא, כחלק מסדרה בשם "אורחות תפילה" 
 
מקורות
גמרא, מסכת ברכות דף כג. –
תָּנוּ רַבָּנַן: הַנִּצְרָךְ לִנְקָבָיו — אַל יִתְפַּלֵּל, וְאִם הִתְפַּלֵּל — תְּפִלָּתוֹ תּוֹעֵבָה. 
… אִיכָּא דְּמַתְנֵי לַהּ אַמַּתְנִיתָא: בַּמֶּה דְּבָרִים אֲמוּרִים — כְּשֶׁאֵין יָכוֹל לַעֲמוֹד עַל עַצְמוֹ. אֲבָל אִם יָכוֹל לַעֲמוֹד עַל עַצְמוֹ — תְּפִלָּתוֹ תְּפִלָּה. 
וְעַד כַּמָּה? אָמַר רַב זְבִיד: עַד פַּרְסָה. 
אָמַר רַבִּי שְׁמוּאֵל בַּר נַחְמָנִי אָמַר רַבִּי יוֹנָתָן: הַנִּצְרָךְ לִנְקָבָיו — הֲרֵי זֶה לֹא יִתְפַּלֵּל, מִשּׁוּם שֶׁנֶּאֱמַר: ״הִכּוֹן לִקְרַאת אֱלֹהֶיךָ יִשְׂרָאֵל״. 
וְאָמַר רַבִּי שְׁמוּאֵל בַּר נַחְמָנִי אָמַר רַבִּי יוֹנָתָן: מַאי דִּכְתִיב: ״שְׁמוֹר רַגְלְךָ כַּאֲשֶׁר תֵּלֵךְ אֶל בֵּית הָאֱלֹהִים״? 
… רַב אָשֵׁי וְאִיתֵּימָא רַבִּי חֲנִינָא בַּר פָּפָּא אָמַר: שְׁמוֹר נְקָבֶיךָ בְּשָׁעָה שֶׁאַתָּה עוֹמֵד בִּתְפִלָּה לְפָנַי.
 
טור סימן צב – ולהלכה, הטור וכן השו"ע קובעים כפי שראינו בגמרא:
גופו כיצד? דתניא "היה צריך לנקביו אל יתפלל משום שנאמר 'הכון לקראת אלהיך ישראל' וכתיב 'שמור רגלך כאשר תלך אל בית האלהים' וא"ר אשי ואיתימא ר"ח בר פפא שמור נקביך בשעה שאתה עומד בתפלה לפני ואם התפלל תפלתו תועבה וצריך לחזור ולהתפלל"
וה"מ שאינו יכול לעמוד על עצמו שיעור הילוך פרסה אבל אם יכול לעמוד על עצמו תפלתו תפלה 
אבל לכתחילה לא יתפלל עד שיבדוק עצמו תחילה יפה וכן יסיר כיחו וניעו וכל דבר הטורדו. 
===
בית יוסף, צב – אמנם הגמרא קובעת שאם התפלל כשצריך לנקביו ויכול להמתין כדי הילוך פרסה, יצא בדיעבד. אך הבית יוסף מציין שקיימת גרסה ברי"ף שזה מותר לכתחילה. הגרסה הזאת נדחית מההלכה שנפסקת כפי הגרסה השניה שכל שאר הפוסקים (רמבם, ראש, טור) גורסים כמותה. 
ומה שכתב "והני מילי שאינו יכול לעמוד על עצמו שיעור הילוך פרסה וכו'" בפ' "מי שמתו" על ברייתא "דתני' ואם התפלל תפלתו תועבה, אמר רב זביד לא שנו אלא שאינו יכול לעמוד על עצמו אבל יכול לעמוד על עצמו מותר ועד כמה אמר רב ששת עד פרסה" זו היא גירסת הרי"ף. וכתב ה"ר יונה ואינו נכון דודאי אע"פ שיכול לעמוד על עצמו כיון שצריך לנקביו אינו מותר לכתחילה כדאמרינן באידך ברייתא "הנצרך לנקביו לא יתפלל" ומשמע אע"פ שיכול לעמוד על עצמו, אלא כך היא הגירסא בספרים המדוייקים "אבל יכול לעמוד על עצמו אם התפלל תפלתו תפלה" וכ"כ הרמב"ם וכן הסכים הרא"ש וזהו שכתב רבינו אבל לכתחלה לא יתפלל עד שיבדוק עצמו תחלה יפה. וכיון דכל הני רבוותא מסכימים בכך הכי נקטינן 
והרשב"א בתשובה  אע"פ שהוא גורס כגירסת הרי"ף  כתב: "אם קודם שיתחיל להתפלל הרגיש בעצמו אסור לו להתפלל עד שיעשה צרכיו, ואם התפלל לא יצא, דתפלתו תועבה. והוא שלא יכול לעמוד על עצמו כשיעור פרסה. ודוקא כשהיה צריך לנקביו קודם שהתחיל להתפלל אבל אם לא היה צריך לנקביו כלל כשהתחיל להתפלל ושמש נקביו קודם לכן ובאמצע תפלתו נתעורר לו תאוה לא יפסיק, ואם בשעת ק"ש וברכותיה נתעורר בין לקטנים בין לגדולים ויכול להעמיד על עצמו קורא כדרכו, ואם רצה להרחיק ולהטיל את המים אפשר לו לעשות כן" עכ"ל : 
לפי המגן אברהם, ניתן לסמוך על גרסת הרי"ף כדי להתיר להתפלל כשנצרך לנקביו ויכול להמתין עד פרסה כדי שלא יפסיד זמן תפילה. והסכים עמו משנה ברורה–
וצריך לחזור. ודוקא לגדולים אבל לקטנים א"צ לחזור כ"מ בגמרא דף כ"ג וברא"ש עסי' ע"ח, כ' ב"ח אף על פי שבעוד שיפנה יעבור זמן התפלה אסור להתפלל עד שיפנ' ואפי' יכול לעמוד עד פרס' ע"כ ול"נ דאפשר דבזה יש לסמוך על הרי"ף שמתיר לכתחל' ביכול לעמוד עד פרסה וכ"מ סי' פ':
 
שולחן ערוך סימן צב, סעיפים א-ב
היה צריך לנקביו אל יתפלל ואם התפלל תפלתו תועבה וצריך לחזו' ולהתפלל וה"מ שאינו יכול להעמיד עצמו שיעור הילוך פרסה אבל אם יכול להעמיד עצמו שיעור פרסה יצא בדיעבד אבל לכתחלה לא יתפלל עד שיבדוק עצמו תחלה יפה: הגה וכל הנצרך לנקביו אסור אפילו בדברי תורה כל זמן שגופו משוקץ מן הנקבים [הגהת מיימוני פ"ד מהלכות תפלה]: 
אם באמצע תפלתו נתעורר לו תאוה יעמיד עצמו עד שיגמור ולא יפסיק ואם בשעת קריאת שמע וברכותיה נתעורר בין לקטנים בין לגדולים קורא כדרכו: הגה ודוקא שאינו מתאוה כל כך דאית ביה משום בל תשקצו אבל בלאו הכי יותר טוב להפסיק [תשובת הרשב"א סימן קל"א פסק דמותר ותרומת הדשן סימן ט"ז פסק דאסור וצריך לחלק כן] ואם רצה להרחיק ולהטיל מים עושה:
 
ביאור הלכה, כף החיים, לעניין שליח ציבור – ניתן לסמוך על גרסת הרי"ף בשביל כבוד הציבור. 
ביאור הלכה – היה צריך לנקביו וכו' – וש"ץ שהוא צריך לנקביו קודם חזרת הש"ץ אם יכול להעמיד עצמו עד פרסה כיון דבדיעבד תפלתו תפלה, ויש בזה משום כבוד הבריות פשוט דמותר לסמוך בזה על שיטת הרי"ף המיקל לכתחילה בשיעור פרסה ונראה דאף המחמירין מודין כאן מפני כבוד הבריות.
 
כף החיים – וה"ה לש"ץ אם נצרך לנקביו קודם חזרת הש"ץ מותר מפני כבוד הבריות. 
 
משנה ברורה – מותר לו לשהות עצמו דבל תשקצו הוא רק איסורא דרבנן ומפני כבוד הבריות נדחה:
 ### שאלה  
 האם יש בעיה עם עדות של אשה ואם כן מדוע ?נשים הרי בוודאי שלא פחות אמינות? ומה קורה כיום בפועל עם ענין זה? 
 . ### תשובה  
 שלום לך,
שאלתך אכן מעסיקה בימינו נשים ואנשים רבים, וההנחה הסמויה, כי נשים "פחות אמינות" גורמת לחוסר נחת גדול. נשאלת השאלה, האם זו סיבת ההימנעות מעדות נשים, והאם מדובר באיסור.
עדות נשים – פטור או פסול
בעניין עדות נשים, למדו חז"ל, כי היא אינה חלק ממערכת המשפט. הפסוקים שניתן לתלות בהם לימוד זה כתובים כולם בלשון זכר, והם: "עַל פִּי שְׁנֵי עֵדִים אוֹ עַל פִּי שְׁלֹשָׁה עֵדִים יָקוּם דָּבָר" (דברים י"ט, ט"ו),"ויִּשָּׁאֲרוּ שְׁנֵי אֲנָשִׁים בַּמַּחֲנֶה…" (במדבר י"א כ"ו), "וְעָמְדוּ שְׁנֵי הָאֲנָשִׁים אֲשֶׁר לָהֶם הָרִיב…" (דברים י"ט, י"ז). הפסוק הראשון דן בעדים, השני בסנהדרין, והאחרון בבעלי דין, אולם בניגוד לפשט הפסוק, הוא נדרש ע"י חז"ל על העדים דווקא. יש לציין, כי מן הבבלי אין אמירה חד משמעית, שיש בכך איסור, אלא רק במשפט בני נח (סנהדרין נ"ז, ע"ב). 
לשון הגמרא (שבועות ל, ע"א) מחלקת בין שלוש קבוצות שונות של אלה שאינם מעידים: נשים, קרובים ופסולים. כלומר- נשים אינן שייכות לקטגוריות הפסולים או הקרובים, אלא מהוות תחום נפרד בפני עצמו, זאת אומרת שאינן פסולות מעצם מהותן כקרובים, או מצד מידותיהן השליליות, כפסולים (למשל גזלנים, סוחרי פירות שביעית ומפריחי יונים). מכך משמע, שבעוד שכלפי הקרובים או הפסולים קיים חשש לעדות שקר או להטיית הדין, אין זה כך ביחס לאשה, שכן היא אינה חשודה כרשעית, או כחסרת אמינות, אלא פטורה מן החיוב להעיד ככל מצוות עשה שהזמן גרמה (מלכי בקודש ח"ד, עמ' ק"ז), ואף כאשר אין סומכים על נאמנותן של נשים, אין זה משום תכונותיהן, אלא בשל חוסר בקיאותן בהלכה וידיעותיהן המוגבלות, בעקבות הזנחת חינוכן, אולם אין זה מובנה בטבען ( מלכי בקודש, ח"ב), כלומר- המציאות החברתית, הביאה להדרת הנשים אף מבתי המשפט. גם בעל חמדת שלמה סבור, כי מהתורה נשים כשרות לדון, וחכמים אסרו עליהן מחמת אי ההסתברות לידיעתן את הדינים. ביסוס לטענה זו מצוי גם במשנת ראש השנה (פ"א מ"ח), המחלקת בפירוש בין הפסולים ובין הנשים. 
יחד עם זאת, רבים מן המפרשים מעתיקים את המינוח של פסול גם כלפי נשים, למשל רש"י, רמב"ן ורשב"א השתמשו במינוחים: 'פסולות', 'אינן כשרות', או 'אינן ראויות להעיד ולדון'. ורמב"ם כתב בהלכות עדות (פ"ט, ה"ב- ה"ג) כי נשים פסולות לעדות מן התורה, (משום שנקט הכתוב לשון זכר- 'שני האנשים'). השו"ע כתב בהלכות עדות (חו"מ, סי' ל"ה, סי"ד): 'אשה פסולה', ובהלכות דיינים (חו"מ סי' ז ס"ד) כתב כי אשה פסולה לדון, אך בשני המקומות לא כתב מה מקור הפסול, יתר על כן, בסי' י"ז ס"ט כתב השו"ע: כל הפסולים להעיד מחמת קורבה או מחמת עבירה, פסולים לדון, ומשמע מדבריו, שנשים כלולות בקטגוריה נפרדת משל עצמן, שלא כשאר הפסולים (כפי שאכן כתב בס"ד). גם החת"ס (שבועות ל', ע"א) מצטט את הרי"ף בעניין אי שייכותן של נשים לעדות כמצוות עשה שהזמן גרמה, ומדגיש שהן פטורות אך אינן פסולות. זהו כוון שלישי בהסבר אי שייכותן של נשים להעיד בבתי הדין, המדגיש את הפטור מחובת עדות, אך אינו נוגע באיסור להעיד.
שמירה על כבוד הנשים ושינוי המציאות הכלכלית
בבסיס הדברים מונחת הנחת היסוד שנשים אינן נוהגות להופיע בבתי הדין, נמנעות מלמסור עדות, ובאופן קיצוני, אף אינן תובעות את שלהן בבתי דין משום שיש בכך פגיעה קשה בכבודן. במציאות כזו זימון נשים לבית הדין הוא ביזיון גדול, מן הטעם של 'כל כבודה בת מלך פנימה', ויותר מכך- זהו ביזיון לבעלה. פועל יוצא מן המציאות החברתית המתוארת, הוא האיסור המובן לנשים להעיד ולדון, בהיותן מנותקות לחלוטין מהוויות העולם, ובפרט מן ההתנהלות התקיפה בבתי הדין.
וראיה לדבר מן המשנה (ב"ק, פ"א, מ"ג). לכאורה, מכלילה המשנה את הנשים כחלק מן המערכת הכלכלית- המשפטית: "שום כסף ושוה כסף בפני בית דין ועל פי עדים בני חורין בני ברית והנשים בכלל הנזק והניזק והמזיק בתשלומין", אולם על פי המשתמע מן ההמשך, הקביעה אינה גורפת-  "העבד והאשה פגיעתן רעה החובל בהן חייב והם שחבלו באחרים פטורין "(ב"ק, פ"ח, מ"ד), נשים נשואות לא נתבעו על נזקיהן בבתי הדין, בשל אי היותן יישות ממונית, וזאת מלבד הסיבה שמיעטו לצאת מבתיהן (רמב"ם אישות פי"ג הי"א). הטעם לפטור הנשואות מעדות הוא היותן נתונות תחת רשות בעליהן, ושאינן מהוות יישות עצמאית, ועל כן אין לשעבדן לרשות אחרת.  טעם נוסף הוא, שאין לאשה ממון או נכסים פרטיים, כפי שפסק רבנו גרשום מ"ה.   
ואעפ"כ מצינו מספר מקרים שבהם נשים חכמות או בעלות מעמד חברתי גבוה ניגשו לבית הדין, תבעו את שלהן, ואף התווכחו עם הדיינים או ביזו אותם על פסק דינם, וכן מצינו עדות נשים במקום שאין עדים אחרים, מכח תקנת קדמונים (שולחן ערוך חושן משפט הלכות עדות סימן לה סעיף יד), זימון נשים לבתי הדין, כשהן עוסקות במשא ומתן, מקח וממכר(תשובת רב שרירא גאון), אך תוך הקפדה על כבודן וצניעותן. הדבר נוגע הן לפנויות והן לנשואות. 
קיום הנוהג כפשוטו, ולפיו נשים בכללן אינן נשבעות בבית הדין (אף כבעלות דין!), הביא למקרים שונים של ניצול ההלכה ע"י בעלי חוב המתחמקים מתשלום, או אף שותפים לעסקים שגזלו את שותפיהם, אלה העבירו את נכסיהם לרשות נשותיהם, מתוך בטחון שהן חסינות ממתן עדות. (ראי למשל- שו"ת הריטב"א, סי' קל"ט), אך במציאות חברתית וכלכלית, שבה הנשים שותפות לפעילות הכלכלית והעסקית, נשים זומנו לבתי הדין להעיד, בניגוד לפשט הגמרא. בפועל, שינויים חברתיים הכתיבו שינויים הלכתיים. נשים נתבעו לדין או נדרשו להעיד במקרים שונים. יוצא מן האמור- שעל אף הקביעה הנחרצת, נשים הופיעו בבתי הדין אם מרצונן ואם בכפיה, ועדותן נחשבה כעדות כשרה.
 
סיכום
בסיכום הדברים-  שני הנימוקים המונעים מנשים להעיד (במידה ואכן מדובר באיסור), נובעים למעשה משתי גישות הפכיות, מחד גיסא בהשוואתן לפסולים להעיד כגזלן או כמשחק בקוביה, ומאידך גיסא בהשוואתן לפטורים מעדות ומדין כמלך (סנהדרין י"ח, ע"א), כהן גדול ות"ח. שני הנימוקים נובעים ממצב סוציולוגי, תרבותי וחברתי, שהיה קיים בישראל ובאומות העולם, ונראה כי הרחקת הנשים מן המערכת המשפטית היה מובן והגיוני.
ניתן לאמר, כי עיקר ההנמקה לאיסור על נשים להעיד, נובע בעיקרו ממוסכמות חברתיות, מהן מושפעות הסיבות ההלכתיות הפורמליות. עצם העובדה כי עדות נשים קבילה במקרים שונים ובתחומי הלכה שונים , מלמד שאין פסול באמינותה הבסיסית, וקבלת עדות נשים הכרחית לצורך קיום מערכת משפטית תקינה, השואפת לדין צודק, ושואפת להישאר רלוונטית אל מול ערכאות חלופיות.  במהלך הדורות, עם ביטול הסמיכה, והשתנות הנורמות המקובלות בחברה, נולדו גם הלכות חדשות על פי הצורך, מה שפותח פתח גם כיום, לשקול מחדש את עדות האשה, וככל פטור – לאפשר לנשים להעיד, ואף לחייבן במקרה הצורך. 
לעניין עדות בקידושין – מה שקשור למעמד אישי (עריות), מדובר בעדות מסוג אחר. העדים נקראים עדי קיום, והם מהווים חלק מיצירת חלות (תקפות) הקידושין בעולם, ללא עדים או בעדים פסולים לא חלים הקידושין. עדים אלה אינם נדרשים להעיד בבית הדין, אלא פשוט להיות נוכחים בטקס.לעומת זאת בדיני ממונות (העדות שאליה התייחסתי בתשובתי) מדובר בעדי בירור שרק מתארים מה קרה במציאות, ומבררים בפני הדיינים עובדות וספקות. גם בלעדיהם נעשתה חלות בדין (למשל מכירה), ותפקידם יתקיים רק אם יזומנו לבית הדין כדי להעיד. בעדי קידושין יש הקפדה יתרה על עמידת העדים בדרישות ההלכה (גברים בוגרים שומרי מצוות), ומידת הקפדתם במצוות. לכן נראה לי שאי אפשר שנשים ישמשו עדי קידושין, ואין הדבר תלוי במידת אמינותן או הבנתן.
אני מקווה שדבריי הניחו את דעתך, ומייחלת לשינוי שיגיע לבתי הדין בעקבות השתנות תנאי החיים.### שאלה  
 הייתי שמחה לדעת בנוגע לגדר של כיסוי ראש מגוון דעות הלכתיות ביחס לכמה לכסות ומה לא.חשוב לי בזמן הקרוב לדעת ספציפית מי סובר שניתן להוציא מה שמכונה "פוני" מלא?עקב היתלבטות קונקרטית של מישהי שקרובה אלי וצריכה להחליט בשבועיים הקרובים על כך..שוב תודה על האתר הנפלא..
 . ### תשובה  
 שלום לך, אנסה לענות כפי שהבנתי את בקשתך.
רוב ככל הפוסקים מחייבים אחת משתי האפשרויות: כיסוי ראש מלא (לא התייחסתי בתשובתי לפאה), או כיסוי מלא והוצאת שיער בשיעור טפח, שהוא כארבעה סנטימטרים לרוחב המצח (פוני), או מאחור, או בצדדים.
 
מקור החיוב לכיסוי ראש לנשים נלמד במשנה (כתובות פ"ז מ"ו) מן המצבים, המאפשרים לבעל לגרש את אשתו ללא כתובה, אם בשל הכשלת הבעל באיסורי תורה ואם בשל התנהגות בלתי צנועה: 
ואיזו היא דת משה? מאכילתו שאינו מעושר, ומשמשתו נדה, ולא קוצה לה חלה, ונודרת ואינה מקיימת ואיזוהי דת יהודית? יוצאה וראשה פרוע, וטווה בשוק, ומדברת עם כל אדם … המקללת יולדיו בפניו … הקולנית, ואיזו היא קולנית? לכשהיא מדברת בתוך ביתה ושכניה שומעין קולה.
מלשון המשנה משתמע שהמונח 'דת משה' כולל מצוות מדאוריתא, ואילו 'דת יהודית' עוסק בהנהגות טובות מתחום הצניעות והנאמנות לבן הזוג. אולם מדיון הגמרא על משנתינו (כתובות עב עמ' א-ב) עולה, כי כיסוי הראש באופן חלקי ('קלתא' – שיער אסוף ומכוסה במעין רשת או כיפה) הנו מצווה מן התורה, ואילו הדרישה לכיסוי מלא הנה תוספת מדרבנן. יש להעיר שקיים גם פירוש ייחודי, ולפיו קלתא פירושה שיער אסוף וקלוע, והאיסור מדבר על יציאה בשיער פרוע ומפוזר (שבות יעקב חלק א סימן קג).
בעניין הכיסוי המינימלי מדאוריתא, הרמב"ם מפרש זאת ככיסוי במטפחת, ואילו מדת יהודית נדרש גם כיסוי אטום וכולל,  “החופה את כל גופה כמו טלית” ונקרא 'רדיד' (הלכות אישות פרק כד הלכות יא-יב, וכך כתב גם בפרק יג הלכה יא): שהעוברת ע"ד משה היא היוצאה בשוק ושערה גלוי, והעוברת ע"ד יהודית היא שיוצאת לשוק וראשה פרוע ואין עליה רדיד ככל הנשים אף על פי ששערה מכוסה במטפחת. כך כתב גם השולחן ערוך (אבן העזר סימן קטו סעיף ד) והוא מחייב כיסוי מלא הכולל מטפחת ועליה רדיד, כחלק מדרישות הצניעות המקובלות. גישה זו תואמת את פסקו שהובא לעיל בסימן כא.
 
ניתן לפרש את דרישת הרמב"ם לכיסוי מלא בשתי דרכים: א) הרמב"ם מפרש קלתא שבגמרא כמטפחת שיש בה נקבים כנקבי הסל כמו הסבכות (ב"ח לעיל וכפירוש רש"י בכתובות), ב) הרמב"ם מתכוון במטפחת לכיסוי חלקי ככיפה, ואילו הרדיד מכסה את הראש כולו (בית הבחירה כתובות עב, ע"א, וכפי שמשתמע ברמב"ם בהלכות סוטה פרק ג הלכה ה ).
 
מעבר לכך, התשובה לשאלתך, כמה שיער צריך לכסות, נגזרת מדיון נוסף בנוגע לפירוש דברי הגמרא: 'שיער באשה – ערוה' (ברכות כד ע"א, קידושין ע ע"א, ירושלמי חלה פ"ב ה"א), לפי אחד הפירושים, מדובר באיסור על האיש להתבונן באשתו בזמן קריאת שמע, כאשר (בין היתר) שיערה מגולה (בדרך זו פירשו רש"י ברכות שם, בה"ג סימן א פ"ג, ראבי"ה ברכות חלק א, סימן עו, ריטב"א ברכות כד ע"א, מרדכי ברכות רמז פ בשם רב האי גאון, ספר יראים סימן שצב בשם רב יהודאי גאון, והגהות מימוניות הלכות ק"ש פ"ג, הט"ז, אות ס). ולפי ההבנה השניה מדובר באיסור כולל של מראה חושפני בכל זמן ובכל מקום (רמב"ם איסורי ביאה פכ"א ה"ב, אור זרוע ח"א סי' קלג, רא"ש ברכות פ"ג סי' לז, ריטב"א כתובות עב, ע"א, רשב"א כתובות עב, ע"ב, וברכות כד, ע"א, בית הבחירה ברכות כד, ע"א, סמ"ג לאוין סימן קכו, סמ"ק מצווה פג וטור אבהע"ז כא). ואילו השולחן ערוך פוסק כשתי הדעות, בחלק אבן העזר (סימן כא סעיפים א-ב) אוסר ראיית שיער נשים (כולל פנויות) כחלק מגדרי הצניעות, ובחלק אורח חיים (סימן עה סעיף ג) אוסר לקרוא קריאת שמע כנגד השיער המגולה.
הבחנה זו בין שני הפירושים תסייע בידינו בהכרעה כמה שיער נדרש לכסות. כתב הרמ"א בהגהתו לאורח חיים לעיל, כי שיער היוצא מחוץ לצמה, אין דרכו להיות מכוסה, ולכן מותר לקרוא כנגדו קריאת שמע. כבר הרשב"א לפניו כתב דברים דומים בעניין קריאת שמע (בחידושיו לברכות כד, ע"א). פוסקים נוספים פסקו כרמ"א, שגילוי מעט שערות אינו נחשב כפריעת ראש, כל עוד רוב הראש מכוסה (שו"ת מהר"ם אלשקר סימן לה, משנה ברורה סימן עה סק"י, יביע אומר חלק ג אבן העזר סימן כא, אגרות משה אבן העזר חלק א סימן נח). השיעור שקבע הר"מ פיינשטיין להתיר בגילוי הוא טפח רבוע משיער הראש, ככל יתר האיסורים ששיעורם בטפח. במידות ימינו טפח שווה לרוחב ארבע אצבעות, ונע בין שמונה ס"מ (לגר"ח נאה) לבין 9.6 ס"מ (לחזון אי"ש), ובגודלו של מצח ממוצע מדובר בהוצאת "פוני" ברוחב חצי טפח שהוא כשתי אצבעות – ארבעה סנטימטרים לאורך כל המצח, שהוא כשני טפחים.
בדרך זו, המתירה הוצאת טפח, הלכו גם מרבית פוסקי דורנו, אציין בין היתר את הרב יעקב אריאל (במקומות רבים במרשתת. בין היתר http://www.yeshiva.org.il/ask/5788 ) שם טוען כי מנהג הזוהר בכיסוי מלא לא התפשט בארץ, למעט אצל יחידי סגולה (בהמשך ארחיב בפסיקת הזוהר) (http://www.yeshiva.org.il/ask/?id=37842
 (http://www.yeshiva.org.il/ask/6996) ומתיר גילוי שיער מלפנים או מאחור, ואף הוצאת צמה אם שטחה הכולל הוא טפח רבוע.
שיטה קרובה קיימת בפסיקת הרב דב ליאור, המתיר גילוי טפח באופן מצטבר במקומות שונים בראש: בצדדים, מאחור ומלפנים (http://www.yeshiva.org.il/ask/58505).
והרב נחום רבינוביץ פסק את השיטה המקלה ביותר לפיה, אין למדוד בסנטימטרים את שיעור הכיסוי מדרבנן, "מעיקר הדין צריך לכסות את רוב שיער הראש, אבל מותר להוציא קצת שיער, ולאו דווקא שיעור מסוים אלא כפי הנהוג בחברה של שומרי תורה ומצוות אליה היא משתייכת" (שיח נחום –
http://www.ybm.org.il/Admin/uploaddata/LessonsFiles/Pdf/9690.pdf).
יחד עם זאת, יש להבנתי קושי על שיטתם של רוב הפוסקים הללו, אשר מקישים מהיתר האיש בקריאת שמע בנוכחות שיער אשה גלוי, ומשם לומדים את שיעור חובת האשה בכיסוי שיערה. שהרי בימינו גילוי שיער הנשים הנו תופעה רווחת ומקובלת, ומתוך כך, יש מי שסבור, שאין בזה הרהורי עבירה למתפלל או ללומד תורה מול שיער זה, בדומה לשיער הפנויות (ערוך השולחן אורח חיים סימן עה סעיף ז, בן איש חי שנה ראשונה פרשת בא אות יב), אך מובן שאין בכך כדי להתיר גילוי ראש, ולהקיש בעניין צניעות, מכיוון שישנו חילוק בין שתי הסוגיות.
מלבד דרך זו, המתירה הוצאה כלשהי: קצות הצמות או טפח במצח, ישנה שיטה מחמירה, שאינה לומדת את החיוב לכיסוי הראש מהלכות קריאת שמע ודברים שבקדושה, אלא מדיני צניעות. במקרה כזה אין דרך להקל בגילוי שיער כלשהו. בבסיס השיטה נמצאים דברי הזוהר (זוהר פרשת נשא דף קכה ע"ב) והאגדה על האשה הקמחית, שראתה כל בניה כהנים גדולים בזכות ש"מימי לא ראו קורות ביתי קלעי שערי" (יומא מז, ע"א). באופן זה כתבו המגן אברהם (אורח חיים סימן ע הסק"ד), והצמח צדק (לובאוויטש אבן העזר סימן קלט), וכן בשו"ת החת"ם סופר (חלק א סימן לו), אם בהסתמך על הזוהר, ואם מתוקף מנהג ישראל מדורי דורות. 
בדרך זו פסקו לכתחילה הרב מלמד (פניני הלכה משפחה הלכות צניעות פרק ז אות יח) והרב שמואל אליהו (http://www.kipa.co.il/ask/show/3287(, אך בדיעבד התירו גילוי טפח מסודר או קלוע. גם הרב יהודה הנקין כתב ברוח זו (תחומין יג "שיעור כיסוי ראש של נשים" עמ' 290-298) וציין, כי שיער מפוזר מחוץ לכובע (הגולש על הכתפיים וללא קליעה), אף כשיש בו טפח בלבד, הוא אסור, קל וחומר שאסור בשיער ארוך. גם בהתייחסותו למנהגי המקום כמכריעים בעניין שיעור הכיסוי שמעבר לחיוב מדאוריתא (דת יהודית), הוא תולה זאת במנהג הנשים הכשרות והצנועות בלבד.
עם סיום הסקירה ברצוני להתייחס בקצרה לשיטה הלכתית כביכול, המתירה כיסוי סמלי, או הימנעות מכיסוי בכלל. על הסברא הראשונה כתב הרב שרלו באופן חד משמעי: "כיסויי הראש "המדגמיים" נראים כדבר מה שהוא חילול ד' המצוי על הראש, ואולי עדיף שלא ללכת עימם כלל וכלל, כדי שלא תהיה תורת ד' פלסטר, ולא נחוש כי אנו עושים את רצון ד', במקום בו אנו עושים בדיוק את ההיפך" (www.ypt.co.il/beit-hamidrash/view.asp?id=5362).
 
ואילו שיטת היחיד של הרב יוסף משאש (אוצר המכתבים, חלק ג’ עמ’ רי”א , ושו"ת מים חיים או"ח סי' קי) המתירה יציאה מן הבית ללא כיסוי ראש, נדחתה ע"י רוב ככל הפוסקים, בהיותו מערער על עצם החיוב מדאוריתא, והופכו לתלוי חברה, מה עוד שהוא עצמו העיד על מגמתו ללמד סנגוריה על פריצת גדר ההלכה, והוא פתח בתשובתו בדברים: "דע בני כי איסור גילוי הראש לנשים היה חמור אצלנו פה מחזק', וכן בכל ערי המערב טרם בוא הצרפתים, ואך אחרי בואם במעט זמן פרצו בנות ישראל גדר בזה וקמה שערוריה גדולה מהרבנים והחכמים ונבוני עם יראי אלוקים".
 
בסיכום הדברים, אין מגוון גדול ביותר בין הפוסקים השונים, והסברות נעות החל מכיסוי מלא ועד הוצאת טפח מרובע ב"פוני", או בכל חלק מהראש.
 
בשולי דבריי אני מציינת, שישנם סעיפי משנה שבהם לא נגענו, ביניהם לא דנו בכיסוי ראש לפנויות (אלמנות, גרושות ופנויות) וגם לא בנשואות בתוך ביתן, ובחבישת פאה, וכן לא פיתחנו את אמירת דברים שבקדושה.### שאלה  
 שלום וברכה!
ראשית כל, ישר כח על הפרויקט המבורך. הפלטפורמה הזו מרגשת אותי עמוקות. תודה לכן 🙂
בעניין ברכות בגילוי הראש, מראית העין ו(ספק) "יוהרה" במצוות/ מנהגי חסידות:. ### תשובה  
 בתשובה ביחוה דעת ד, א פוסק הרב עובדיה יוסף כי הטעם המרכזי והמכריע לפיו יש טעם ללכת עם כיפה הוא חשש מראית העין, שמא יחשבו אדם דתי לאותם "חופשיים פורק עול תורה ומצוות", בלשונו. מצד הדין הוא מעלה כי העניין בכיסוי הראש הוא אך ורק מנהג חסידות. עם זאת, בסוף דבריו יוצר הרב חלוקה בין הסתובבות יומיומית ובין שעת תפילה, ברהמ"ז וק"ש. לשיטתו ראוי להקפיד יותר על כיסוי כל הראש במצבים האחרונים משום "היכון לקראת אלקיך ישראל".
על הדברים האלו תהיתי:
א. מהו מובנה של ההטעמה "היכון לקראת אלקיך ישראל" בחלוקה בין המצבים?
[על פניו, אם הטעם העיקרי לפסיקה הוא מראית העין, חשבתי לעצמי שמשתמעת מדבריו אחת משתי הבנות –
 יש עניין גדול יותר בקיום מנהג חסידות בסיטואציות שיש בהן בחינת דברים שבקדושה (ואז "היכון" הוא טעם נוסף למראית העין וכיסוי הראש הנקודתי מושתת על מנהג חסידות; כך יוצא כי יש מראית עין בהליכה ברחוב בראש גלוי, אבל בתפילה בחדרי חדרים מה שיביא לתפיסת "היכון" כגורם לכיסוי הראש הוא מנהג חסידי).
 ישנו חשש מראית העין גם לפני הקב"ה (והוא ה"היכון"), שזה מן הסתם דחוק לפני בוחן כליות ולב.
אשמח לכל תיקון בעניין הקריאות הללו כמובן]
 
ב. (שאלת המשך לשאלה 1, אבל לאו דווקא):
אין זה מוזר שכשהדבר נוגע למנהגי חסידות/ חומרות/ קיום מצוות נשיים יש מקום לדבר על מונחים כמו יוהרה אבל כשישנם אנשים שניתן להחיל עליהם את ההגדרה "מומר" חלילה, לא חוששים לספקות האלה? ושמא ישנו הבדל בין מנהג חסידות ובין עניינים אחרים?
ג. (שאלת המשך לקריאה 2, אבל לאו דווקא):
האם ישנו מקום לחוש למראית העין לפני הקב"ה? האם ישנן מצוות שמקיימים משום מראית העין גם בחדרי חדרים?
 
בתודה רבה,
מי יתן וה' יאיר עיניכן בתורה ותמצאו חן ושכל טוב בעיני אלקים ואדם.
רוו נחת רוח ושמחה בכל פעלכן,
 
תשובה:
שלום לך,
שאלותיך מעידות עליך שאת מחפשת מידת אמת וניחנת בחשיבה חדה, ואינך חוששת לשאול ולתהות. אלו הן תכונות מופלאות.
שאלותיך מחברות בין הלכה פסוקה, מנהגי העם ושאלות השקפה. ננסה להפריד ביניהם מעט, על מנת לענות.                   
                                                                                                                                  
א. בשאלתך הראשונה שאלת על היחס בין כיסוי ראש בזמן תפילה, לבין הליכה עם כיפה.
ובכן, האמת היא שיש כאן שני דינים שונים.
ההליכה עם כיפה היא אכן דין קל בהרבה, מנהג חסידות שהתקבל, הממוקד בעיקר ב"נראות" כלפי חוץ. לעומת זאת, החובה לכיסוי הראש בתפילה היא דין קדום ומבוסס, המופיע לכל אורך שרשרת הפסיקה: מקורותיו בגמרא ובמסכת סופרים, נפסק להלכה ברמב"ם, הובא בשולחן ערוך ועוד. יש אמנם קשר בין שני הדינים, אולם הם עומדים כל אחד בפני עצמו.
לפיכך, החוזק של חיוב כיסוי הראש בתפילה אינו משום מראית עין או משום מידת חסידות, אלא כי זה חלק מהלכות תפילה. בכך מתיישבות שאלותיך הראשונות.
בהרחבה מפורט מנין שצריך לכסות את הראש בתפילה, מה היקף חיוב זה וכו'.
 
ב. שאלתך השניה היא למה לא חוששים ליוהרא בכך שאנשים שאינם מקפידים ילכו עם כיפה – וזאת בשונה מנשים שלגביהן כן חוששים.
חשש ליוהרא מתקיים אך ורק כאשר אדם מקיים דבר שאינו חייב בו, מנהג של יחידים. זוהי קטגוריה גמישה שהשתנתה במהלך הדורות, אולם המאפיין הקבוע שלה הוא שיוהרא קיימת רק בשעה שאדם עושה משהו שאינו מחויבות ציבורית כללית אלא נוהג מצומצם. במצב כזה, יש חשש שהאדם מציג את עצמו כראוי למדרגה גבוהה שאינה מדרגתו. 
בעניין נשים החשש ליוהרא נכתב ע"י הרמ"א בהקשר ליכולתן להתעטף בציצית, מצווה שאינן חייבות בה. 
אם כך, ההסבר לפער שתיארת הוא שבדבר בו כולם חייבים באופן אחיד ונרחב, כמו חבישת כיפה, אין חשש ליוהרא, בעוד שבדבר ממנו פטורים יש.
 
ג. שאלתך האחרונה היתה האם קיים מושג של מראית עין כלפי שמיא. זוהי שאלה שהתשובה אליה אינה מסקנה הלכתית חד משמעית, אלא עניין של השקפה ותפיסת עולם. 
שאלת כך: "האם ישנו מקום לחוש למראית העין לפני הקב"ה? האם ישנן מצוות שמקיימים משום מראית העין גם בחדרי חדרים?"
אלו שתי שאלות שונות. נפתח בשאלה השניה: אכן, קיים כלל לפיו "כל דבר שאסרו חכמים משום מראית העין – אפילו בחדרי חדרים אסור". המשמעות היא שאכן, מה שנאסר משום מראית עין הוא אסור תמיד ובכל מקום. הסיבה לכך היא שיש צורך בהגדרות ברורות, ואין לצפות מאדם להצליח לשמור על איסור שקיים רק לפעמים.
לעומת זאת, לגבי שאלתך האם ישנו מקום לחוש למראית העין לפני הקב"ה – אם הכוונה היא שנחשוש למראית העין של הקב"ה כביכול – הרי התשובה שלילית. המושג של מראית עין מבוסס על כך שאנשים עלולים לטעות ולפרש באופן שגוי את מה שהם רואים, וזה חשש שכמובן אינו שייך בקב"ה. 
אולם, יש פן מסוים של המושג "מראית עין" שקיים גם למול הקב"ה. כשמקפידים על אותו דבר שנאסר משום מראית העין בחדרי החדרים, זה קשור גם לתפיסה העצמית של האדם, להתבוננות על עצמנו. אני צריכה לחשוש גם למראית העין שלי כלפי עצמי, וגם כשאני לבדי. העמידה בנורמות ההלכתיות שקיבלתי על עצמי מחייבת אותי הן בהיותי בחברה והן בהיותי לבד, כי אני תמיד מול הקב"ה שמחויבותי היא כלפיו. 
 
לסיכום, הנושא של כיסוי ראש אכן מצוי על תפר שבין העולם של "בין אדם למקום", עולם התפילה והיחס אל השכינה המלווה אותנו, לבין העולם החברתי בו כולנו מסמנים ומסומנים על ידי סביבתנו. לא פשוט למצוא את האבחנה בין זה לזה, ולשמור על האיזון בין המישורים. אם לאחר תשובה זו את רוצה להמשיך ולברר את העניין את מוזמנת בשמחה.
 
שלומית
 
הרבנית שלומית פימיאנטה היא ר"מית במדרשת עין הנציב עמיתה בתכנית להכשרת מורות הלכה בעין הנצי"ב, מורה לגמרא והלכה בתיכון פלך בזכרון יעקב ומלמדת תורה במסגרות שונות בקהילה.
 
הרחבה:
חיוב כיסוי ראש בתפילה
המקור העיקרי לעניין כיסוי הראש, הן בשעת תפילה והן באופן כללי, הוא ממסכת שבת, בתוך רצף של דברי אמוראים המספרים על מנהגים טובים שהם נוהגים בהם: "אמר רב הונא בריה דרב יהושע: תיתי לי דלא סגינא ארבע אמות בגילוי הראש" (שבת קיח:). 
במסכת ברכות, בתוך רצף פעולות הקימה בבוקר, מוצמדות ברכות השחר לכל פעולת התארגנות שהאדם מבצע, ובתוכן: "כי פריס סודרא על רישיה, לימא: ברוך עוטר ישראל בתפארה" (ברכות ס:). מכאן עולה שאין כיסוי הראש רק מנהג פרטי של יחידים, אלא חלק מהנורמה.
במסכת סופרים (מימי הגאונים) חיוב כיסוי הראש דווקא בשעת תפילה כבר מנוסח באופן מחייב: "פוחח הנראין כרעיו או בגדיו פרומים, או מי שראשו מגולה – פורס על שמע; ויש אומרים: בכרעיו נראין או בגדיו פרומים פורס על שמע, אבל בראשו מגולה אינו רשאי להוציא הזכרה מפיו" (מסכת סופרים פרק י"ד הלכה י"ב). המונח "להוציא הזכרה" משמעותו לומר את שם ה' – כלומר לברך כל ברכה שהיא. מסכת סופרים אינה חלק מהמשנה או מהגמרא ואינה מקור המחייב מבחינה הלכתית בהכרח, אבל ההלכה הזו מעידה על הנורמה המושרשת מדורות לכסות את הראש כתנאי לתפילה ולברכה, ועל הגדרת אדם גלוי-ראש כ"פוחח". 
החיוב לכסות את הראש בתפילה נפסק להלכה במשנה תורה של הרמב"ם: 
שְׁמוֹנָה דְּבָרִים צָרִיךְ הַמִּתְפַּלֵּל לְהִזָּהֵר בָּהֶן וְלַעֲשׂוֹתָן. .. וְאֵלּוּ הֵן: עֲמִידָה. וְנֹכַח הַמִּקְדָּשׁ. וְתִקּוּן הַגּוּף. וְתִקּוּן הַמַּלְבּוּשִׁים. וְתִקּוּן הַמָּקוֹם. וְהַשְׁוָיַת הַקּוֹל. וְהַכְּרִיעָה. וְהִשְׁתַּחֲוָיָה… תִּקּוּן הַמַּלְבּוּשִׁים כֵּיצַד. מְתַקֵּן מַלְבּוּשָׁיו תְּחִלָּה וּמְצַיֵּן עַצְמוֹ וּמְהַדֵּר שֶׁנֶּאֱמַר הִשְׁתַּחֲווּ לַה׳‎ בְּהַדְרַת קֹדֶשׁ. וְלֹא יַעֲמֹד בִּתְפִלָּה בַּאֲפוּנְדָתוֹ, וְלֹא בְּרֹאשׁ מְגֻלֶּה, וְלֹא בְּרַגְלַיִם מְגֻלּוֹת… 
(הלכות תפילה ונשיאת כפיים פרק ה' הלכה ה')
רבינו ירוחם (מגדולי הראשונים, חי בצרפת ובספרד בראשית המאה ה14) פסק באופן אף רחב יותר, בהתאם לנאמר במסכת סופרים לעיל: "אסור לברך בגילוי הראש" (מובא בבית-יוסף או"ח קפ"ג). פוסקים נוספים בתקופת הראשונים דנו בהיקף דין זה, וחלקם התירו ברכות בגילוי ראש בסיטואציות מסוימות – זאת בהתאם למצבים המובאים במסכת ברכות. (כמה לפרט פה?)
אולם, גם לדעות שאינן מרחיבות את חיוב כיסוי הראש לכל ברכה שהיא, מוסכם כי בתפילת עמידה יש צורך בכיסוי ראש. חיוב זה נפסק להלכה בטור:
בגדיו כיצד:… אסור להתפלל עד שיכסה את ליבו… ויכסה ראשו" (אורח חיים סימן צ"א)
וכן בשולחן-ערוך בהלכות תפילה:
יש אומרים שאסור להוציא הזכרה מפיו בראש מגולה ויש אומרים שיש למחות שלא ליכנס בבית הכנסת בגלוי הראש: 
כובעים הקלועים מקש חשיבא כסוי אבל הנחת יד על הראש לא חשיבא כסוי ואם אחר מניח ידו על ראשו של זה משמע דחשיבא כסוי:
לא יעמוד באפונדתו [לבוש תחתון] ולא בראש מגולה…
(אורח חיים סימן צ"א)
וכן לגבי ברכה לפני אכילה (אורח חיים סימן ר"ו  סעיף ג') וברכת המזון (בבית-יוסף, אורח חיים סימן קפ"ג סעיף ט').
הפסיקה היא שכיסוי הראש אינו מעכב את התפילה והברכה, כלומר מי שבירך או התפלל בגילוי ראש יצא ידי חובה. כמו כן, קיימת מחלוקת על היקף החיוב (האם רק בתפילת עמידה או בכל "הזכרת שם", האם גם לנשים נשואות או רווקות וכדומה) אולם המסורת המרכזית של ההלכה חייבה את כיסוי הראש. 
 
הנימוק משום "הכון לקראת א-להיך ישראל" מקורו בגמרא במסכת שבת (ט:) שם הוא מתייחס לחובה לחגור חגורה לצורך תפילה. המשמעות כפי שהובנה לאורך הדורות על ידי הפוסקים היא חובה כללית של הכנת הגוף לפני תפילה, כך שהאדם יהיה במצב ראוי לסיטואציה המכובדת של פנייה אל בוראו.
כפי שניסח זאת הרב גאנצפריד בקיצור שולחן ערוך: 
כְּתִיב, הִכּוֹן לִקְרַאת אֱ – לֹהֶיךָ יִשְֹרָאֵל, פֵּרוּשׁ שֶׁיָּכִין אֶת עַצְמוֹ לִפְנֵי הַשֵּׁם יִתְבָּרַךְ, שֶׁיַּלְבִּישׁ אֶת עַצְמוֹ בְּמַלְבּוּשֵׁי כָבוֹד כְּשֶׁהוֹלֵךְ לְהִתְפַּלֵּל כְּמִי שֶׁהוֹלֵךְ לִפְנֵי שַׂר נִכְבָּד. וַאֲפִלּוּ אִם מִתְפַּלֵּל בְּבֵיתוֹ בִּיחִידוּת יַלְבִּישׁ אֶת עַצְמוֹ כָּרָאוּי. וּבִמְקוֹמוֹת שֶׁנּוֹהֲגִין לֵילֵךְ בַּחֲגוֹרָה, אָסוּר לְהִתְפַּלֵּל עַד שֶׁיַּחְגֹּר אֶת עַצְמוֹ.
קיצור שלחן ערוך י״ב:א׳
בחובה זו כלולים גם הבגדים, גם כיסוי הראש, גם התפנות לפני התפילה וגם נטילת הידיים. 
המשמעות היא ש"הכון לקראת א-להיך ישראל" הוא נימוק לכיסוי הראש דווקא בשעת תפילה, כחלק מהתכוננות כללית לתפילה, ולא קשור לכיסוי ראש בשאר הזמן. 
חיוב כיסוי ראש באופן כללי
האיזכור התלמודי למנהג כיסוי הראש מופיע במסכת קידושין (לא.):
אמר רבי יהושע בן לוי: אסור לאדם שיהלך ארבע אמות בקומה זקופה, שנא' (ישעיהו ו, ג) מלא כל הארץ כבודו. רב הונא בריה דרב יהושע לא מסגי ארבע אמות בגילוי הראש, אמר: שכינה למעלה מראשי .
כפי שניתן לראות, הנימוק למנהג הוא הכרת האדם בשכינה, בנוכחות האלוהית שמלווה אותו ויש לכבדה (סיפור המעלה את אותו הנימוק מופיע גם בשבת קנו.). ממקומות נוספים בגמרא עולה כי כיסוי ראש מבטא כבוד לסיטואציה משמעותית או לבני אדם חשובים.
ראשונים רבים דנו בשאלה האם כיסוי הראש הינו מנהג המחייב תלמידי חכמים בלבד, או כל אדם. הרמב"ם עולה כי ההליכה תמיד בראש מכוסה היא צפיה מתלמידי החכמים: "צניעות גדולה נוהגים תלמידי חכמים בעצמן: לא יתבזו, ולא יגלו ראשן ולא גופן" (דעות פרק ה). 
לעומת זאת, גם בטור וגם בשולחן ערוך המנהג כבר מובא כנורמה המצופה מכל אדם: "ולא ילך ארבע אמות בגילוי הראש" (שולחן ערוך, אורח חיים, סימן ב', סעיף ו'). יש לציין כי אין כאן לשון "איסור" או "מצוה", אלא גדר של התנהגות ראויה. היו מהפוסקים שהתירו הליכה ללא כיפה אם יש בכך צורך או במצב של הפסד גדול, ודייקו כי למרות התקבלות המנהג הוא עדיין אינו חובה גמורה.
מסכם זאת הרב מלמד:
מבחינת ההלכה, חבישת הכיפה התחילה כמנהג חסידות, שחלק מהחכמים הקפידו שלא ללכת ארבע אמות ללא כיסוי ראש, כדי להתעורר ליראת שמיים. במשך הזמן התפשט המנהג בכל ישראל, עד שיצא מגדר מנהג חסידות והפך להיות מנהג מחייב, שלא לילך יותר מד' אמות ללא כיסוי ראש. ומנהג חסידות שלא לילך אפילו פחות מארבע אמות בלי כיפה 
(פניני הלכה, הלכות כיפה א').
 
מראית עין
רבים משתמשים במונח "מראית העין" כדי לתאר התנהגות שנצרכת כלפי חוץ לעניין השיוך החברתי של אדם או הצהרתו על אמונתו ברבים, ולכן מנמקים כך את ההליכה עם כיפה, אולם מיד נראה כי מבחינת ההלכה זו אינה ההגדרה המדוייקת של "מראית עין".
המושג של "מראית העין" מתייחס למצבים בהם ישנו איסור ממשי ונגזרה גזירת חכמים על מנת להרחיק את האדם מלהיראות כעובר על האיסור. למשל, איסור לבשל בשר בנוזל שקדים הנראה כמו חלב, אלא אם כן נעשתה פעולה (הנחת שקדים בתוך הנוזל) על מנת שיכירו בו שאינו חלב (הרמ"א ביורה דעה, פ"ז, ג').
המקור בתורה לצורך להיזהר ממראית העין הוא בפסוק "וִהְיִיתֶם נְקִיִּים מֵה' וּמִיִּשְׂרָאֵל" (במדבר לב, כב) שממנו נלמדים דינים נוספים הקשורים לנושא החשד וההימנעות ממנו.
הגבלה מסוג זה נאסרה -בחלק מהמצבים – גם בצנעא. לדעת האמורא רב, זהו כלל גורף: "אמר רב יהודה אמר רב: כל מקום שאסרו חכמים מפני מראית העין – אפילו בחדרי חדרים אסור" (ביצה ט.) אך ממקומות אחרים ניתן לראות מקרים רבים בהם דבר אסור בפרהסיה משום מראית העין אבל אינו אסור במרחב הפרטי. 
הראשונים נחלקו בהגדרות איסור מראית העין, והאם ההלכה היא כדברי רב; למשל, התוספות (כתובות ס. ד"ה ממעכן) הציעו חלוקה לפיה כאשר האיסור המקורי הוא מדאורייתא – אז מראית העין אסורה גם בחדרי חדרים; ולעומת זאת, אם האיסור המקורי ממנו מנסים להתרחק הוא מדרבנן, אז מראית העין שלו לא תהיה אסורה בחדרי חדרים.
מהבירור עד כה עולה כי "מראין עין" אינו ממש הסיבה להליכה עם כיפה, לא בציבור ולא בחדרי חדרים, לא בשעת תפילה ולא בשאר הזמן. 
ההליכה עם כיפה כל הזמן נובעת מהתקבלות המנהג המבטא כבוד כלפי השכינה; התפילה בראש מכוסה היא חלק מחובת ההתכוננות לתפילה והעמידה המכובדת לפני הבורא.
 
יוהרא
המושג "מיחזי כיוהרא" מתייחס להתנהגות שמציבה את האדם בעיני רואיו בדרגה שאינה דרגתו האמיתית.
בהלכה ישנן נורמות המצופות מכל אדם, וישנן דרגות אשר באופן מוצהר אינן ציפייה כללית אלא הידור למעטים. במקרים מסוימים נקבע בהלכה שאדם אינו שייך תמיד לקבוצה המצומצמת ממנה מצופה להקפיד יותר, ימנע מהקפדה. זאת על מנת שלא ירכוש לעצמו תדמית חברתית שקרית, או כדי לא ליצור נורמה חברתית שרבים יתקשו לעמוד בה.
למשל, המשנה בברכות פוטרת חתן מקריאת שמע בליל כלולותיו, אבל מתואר כי רבן גמליאל התעקש שהוא עצמו אינו "מבטל עול מלכות שמיים אפילו שעה אחת". על כך מובאת מחלוקת – האם כל אדם רשאי להחמיר על עצמו: 
חתן אם רוצה לקרוא קריאת שמע לילה הראשון קורא. רבן שמעון בן גמליאל אומר לא כל הרוצה ליטול את השם יטול.
(ברכות טז:)
המחלוקות מי רשאי לקחת על עצמו התנהגות של תלמיד חכם מצויות במקומות רבים נוספים בגמרא, למשל לגבי החצנת האבל על החורבן (בבא קמא נט:); לגבי התנענות כשהגשמים מאחרים לבוא (תענית י:) עשיית מלאכה בתשעה באב (ברכות יז: ) ועוד.
 
בנוסף, כאשר נמצאים עם אדם שאינו נוהג בהידור מסויים, יש להימנע מלנהוג בפניו באופן המהודר. כפי שהסביר זאת המאירי:
דבר שהיתרו פשוט, ורצה אחד להחמיר על עצמו, אין ראוי לו לעשות כן לפני גדול ממנו בחכמה בשעה שזה הגדול נוהג בו היתר. שזה מראה גדולתו לפניו, וכמתחסד ביתר… ואם היה נודע בחסידות ובשלמות כוונות הרי זה עושה, ואין כאן משום יוהרא
(המאירי על בבא קמא פא: )
 
לגבי חשש יוהרא בקיום מצוות של נשים, הוא הובא ספציפית בנוגע למצוות ציצית. זוהי מצווה שהוכרע כי נשים פטורות ממנה, אבל לכאורה יכולות לקיימה רשות כמו כל המצוות האחרות שמהן הן פטורות (למשל נטילת לולב, עלייה לרגל ועוד). כך פסקו הרמב"ם והשו"ע, וכן ההלכה. יחד עם זאת, ישנה מסורת לפיה דווקא לא ראוי שנשים יתעטפו בציצית בציבור, במיוחד במקומות בהם גברים אינם יודעים לקשור ציצית היטב או אינם מקפידים על כך.
 
למשל כתב המהרי"ל:  
אמר מהר"י סג"ל במקום שיש איש יודע לתקן ציציות אל תתקנם האשה. ואמר דלא נהירא בעיניו מה שיש נשים מכניסות עצמן לחיוב ציצית. ושאלו לו מפני מה אינו מוחה ביד הרבנית מ' ברונא בעירו שהניחה בכל עת טלית קטן. והשיב שמא אינה מקשבת לי, ועל כה"ג אמר מוטב יהו שוגגין ואל יהו מזידין..
(המהרי"ל, מנהגים והלכות ציצית ותפילין).
 
בהמשך לכך, על דברי השולחן-ערוך שנשים יכולות להתעטף בציצית למרות שאינן חייבות, הגיה הרמ"א:
ומכל מקום, אם רוצים לעטפו ולברך עליו – הרשות בידם, כמו בשאר מצות עשה שהזמן גרמא [תוס' והרא"ש והר"ן פ"ב דר"ה ופ"ק דקידושין], אך מחזי כיוהרא, לכן אין להן ללבוש ציצית, הואיל ואינו חובת גברא [אגור סי' כ"ז] פירוש – אינו חייב לקנות לו טלית כדי שיתחייב בציצית. 
(שו"ע אורח חיים סימן י"ז סעיף ב')
 
המנהג כיום הוא אכן שנשים לא מתעטפות בציצית, אך אין עליהן איסור לעשות כן בצנעא. כפי שפסק הרב מלמד:
ונשים שרוצות להתעטף בטלית, רשאיות לעשות כן בצינעה, ולמנהג אשכנז יברכו ולמנהג ספרד לא יברכו.
(פניני הלכה, הלכות ציצית)
 
כלומר, באופן ספציפי למצוות ציצית ראוי שנשים לא יתעטפו בה בפרהסיה, מכיוון שלא לכל גבר יש ציצית וזה נחשב כיוהרא לקחת על עצמן דבר ששייך לאליטה של הקפדה הלכתית. 
אין זו אמירה גורפת על כלל קיום המצוות של נשים, לא בפרהסיה ובוודאי לא בצנעא.### שאלה  
 למה אומרים בגמרא שמוטב שאב לא ילמד את בתו?
שהוא כמלמדה תפלות (משנה סוטה כ א) ושלימוד זה גורם לה ערמומית (סוטה כא ב)
אשמח לדעת אם זה עדיין רלוונטי לימינו אנו? והאם הגיע הזמן לשנות את זה לאור התקופה שהמין הנשי הרבה יותר בולט משאר התקופות בהיסטוריה.
 . ### תשובה  
 שלום רב,
תודה על שאלתך החשובה.
אפתח בדברים ידועים, אבל הם מאד חשובים לעומק העיון שלנו בשאלתך:
מדי יום אנו מצטטות בתפילה את הברייתא המונה את המצוות "שאדם אוכל פירותיהן בעולם הזה והקרן קיימת לו לעולם הבא", המסתיימת במילים: "ותלמוד תורה כנגד כולם" (שבת קכז, א). מצוות לימוד תורה היא החשובה במצוות.
במקום אחר מתארים חז"ל את ערך לימוד התורה כך: "א"ר אלכסנדרי: כל העוסק בתורה לשמה משים שלום בפמליא של מעלה ובפמליא של מטה… רב אמר: כאילו בנה פלטרין של מעלה ושל מטה (=שותף לבריאה. שמים וארץ) …רבי יוחנן אמר: אף מגן על כל העולם כולו… ולוי אמר: אף מקרב את הגאולה…" (סנהדרין צט, ב)
כלומר: לימוד תורה הוא בנין עולם!
חשיבותו הגדולה של לימוד התורה מעלה את שאלתך הקשה:  מדוע מוטב שאב לא ילמד את בתו? מדוע נאמר שבת שלומדת תורה, הלימוד מביא לה נזק ולא תועלת?
לשאלתך שני פנים:
האחד – כיצד נסביר את הנאמר במשנה ובגמרא נגד לימוד תורה של נשים? האם כשאנו לומדות תורה אנו הולכות כנגד מה שנאמר בה?
השני – כיצד נסביר את המציאות של היום בה יש נשים למדניות כה רבות? האם רק כהשפעה של "התקופה ההיסטורית" בה אנו חיות, ההישגים הפמיניסטיים המרשימים, אשר גם המציאות ההלכתית מושפעת מהם, או האם זה ביטוי מהותי פנימי של רוחה של ההלכה, והשינוי הזה מבטא את הנכון והרצוי לפי התורה?  
 
אפתח בתשובה קצרה: 
הדעות בעניין לימוד תורה של נשים שונות ומגוונות החל במשנה ובגמרא, בדברי ואפילו בדברי הרמב"ם. הן נעות בין: "חייב אדם ללמד בתו תורה" (דעת בן עזאי שכנראה נדחתה. מסכת סוטה פרק ג, משנה ד), לבין: "כל המלמד בתו תורה כאילו לימדה תפלות" (דעת ר' אליעזר. שם).
במסכת קידושין למדנו על החובה על האב ללמד את בנו, או לדאוג ללימודו של בנו, מן הפסוק שבקריאת שמע "וְלִמַּדְתֶּם אותם את בניכם" (דברים יא, יט). מאותו פסוק לומדים גם את הפטור מללמד את הבנות – "ולא את בנותיכם" (קידושין ל ע"א). יש להדגיש שלא מדובר באיסור, אלא בפטור מחובת האב – המלמד.
ממקורות אלו ומרבים נוספים  ניתן ללמוד שאכן,  אין חובה על האב ללמד את בתו תורה, אבל לפי רובם  אין גם איסור. הרמב"ם מסייג את ההגבלה רק לתורה שבעל פה, וגם זה רק בעניין שכרה של הלומדת, שאינו כשכר האיש.
עיון במקורות ההלכה לאורך הדורות, מלמד כי התקיים ויכוח מתמשך לגבי החיוב העקרוני של הנשים ללמוד תורה.  לעתים קרובות שרר מתח בין הרצון של נשים ללמוד תורה בפועל ובין הסירוב של חכמים ושל החברה להכיר רשמית בערך של לימוד התורה של נשים.
אבל, כפי שנראה מדעות ראשונים ואחרונים, הדיון אינו על עצם העובדה שנשים לומדות אלא על מידת החובה! האם יש לחייבן? האם עליהן לברך מדי יום על לימוד תורה? מה מותר להן ללמוד? מה הן חייבות ללמוד?  וכו'.. כבר לפני הרבה מאות שנים רצון הנשים ללמוד ונכונות האנשים להעריך את רצונן השפיעו זה על זה.
יש לדעת – מעטים היו הגברים  שהעמיקו בלימודם מעבר לראשוניות הלימוד הפורמלי לבנים הצעירים מאד (חדר, מלאח וכדו'), וזאת בגלל הנסיבות החברתיות, הכלכליות, וההיסטוריות. מעטות עוד יותר היו נשים שעסקו בלימוד תורה, אם כי לאורך כל הדורות שמענו על יחידות סגולה כאלה.
הרחבת מעגלי הלומדות חלה, כפי שציינת בשאלתך, במקביל לעלית ההשכלה בכלל, והשכלת נשים בפרט. שינויים אלו הביאו לרצון רב יותר של נשים ללמוד, וגם הביאו אתם מודעות גדולה לבעיית הריחוק של נשים מעולמה של תורה, אם תימשכנה רק להשכלה לא יהודית ותמנע מהן האפשרות ללמוד תורה. ראש לפוסקים בכיוון זה היה הרב ישראל מאיר מראדין ("חפץ חיים") וכלשונו, בקצרה:
"וחנוך הבנות ברוח התורה ע"י למוד התורה מעורר דאגה ופחד בלב תמימים רק מפני חידושו, מפני שלא ראו את אבותיהם נוהגים כן…." כלומר: אין באמת איסור, אלא לא היה מקובל. ובהמשך מביע את דאגתו: "…לא כימים הראשונים הימים האחרונים; בימים הראשונים התנהגו בתי ישראל ע"פ השולחן ערוך, ואפשר היה ללמוד בהם את כל התורה מהנסיון, וממילא לא היה צורך ללמד את בנות ישראל תורה מן הספר. אבל עתה בעוונותינו הרבים אי אפשר כבר ללמוד את התורה בבתי ישראל, כי יש בתים אשר אין זכר בהם להרבה מצוות ולחוקי התורה… ומן ההכרח ללמדה תורה, כדי שתדע את הדרך אשר תלך בה ואת המעשה אשר תעשה, כדי שתהיה יהודית…" (חידושים למסכת סוטה). ה"חפץ חיים" תמך ביוזמתה של שרה שנירר להקים את "בית יעקב" לפני מעל 100 שנה, מהסיבות שהוזכרו בדבריו. מכאן ואילך הוקמו מוסדות ללימוד תורה לנשים, ולא רק לימוד אישי.
הרוב המכריע של בעלי הסמכות ההלכתית בימינו לא רק מתיר אלא אף מחייב נשים ללמוד תורה! לדעת רבים מדובר בלימוד בצורה עיונית ומעמיקה, במטרה להבטיח, בין השאר, נאמנות יהודית מלאה, וכדי למנוע, בין השאר, את התופעה של נשים מלומדות המכירות תרבויות זרות לעומק ולא את יהדותן שלהן. הפוסקים המסתייגים מדעה זו, גם הם מקבלים את דעת חכמי הדורות הקודמים, המחייבים נשים ללמוד, אותם חלקים רחבים בתורה אשר הידיעה בהם היא הכרחית למען קיום חיי יומיום יהודיים.
 
ולתשובה בהרחבה:
פטור נשים מלימוד תורה
"כל מצות עשה שהזמן גרמה, האנשים חייבין והנשים פטורות, וכל מצות עשה שלא הזמן גרמה אחד אנשים ואחד נשים חייבות" (קידושין א משנה ז). ומאחר שמצוות לימוד תורה אינה מצווה שהזמן גרמה – הרי משתמע שנשים חייבות בה.
מצוות לימוד תורה מתקיימת בשני אופנים: "ללמוד וללמד". בספרי (דברים מו) למדנו את הדיון על חובת "ללמד" מהפסוק:  "ולמדתם אותם את בניכם" (דברים יא,יט) שנדרש: החובה היא רק "את בניכם – ולא את בנותיכם" ובניסוח אחר: "האב חייב בבנו ללמדו תורה" (תוספתא קידושין א). ומתוך הדיוק שזאת מצווה המוטלת על האב בלבד, ואשה אינה מחויבת בלימוד בנה (ייתכן שדיוק זה משקף מציאות ואולי מַבְנֶה אותה) לומדים  גם על "ללמוד" – אשה אינה מחויבת ללמוד בעצמה, כי: "כל שאחרים מצווין ללמדו – מצווה ללמד את עצמו, וכל שאין אחרים מצווין ללמדו – אין מצווה ללמד את עצמו. ומנין שאין מצווים ללמדה? – ולמדתם אותם את בניכם, ולא בנותיכם". (תלמוד בבלי קידושין כט ב). הלימוד הוא שנשים אינן מצוות, לא מהטעם של פטור נשים ממצוות מסויימות אלא בגלל כריכת חובת הלימוד העצמי בחובת הדאגה ללימוד הבנים.
 
חובה או איסור ללמד את בתו תורה – הבנת מחלוקת התנאים
במשנה מסכת סוטה, (פרק ג, משנה ד) אנו עדים למחלוקת על כך: "מכאן אמר בן עזאי: חייב אדם ללמד את בתו תורה, שאם תשתה, תדע שהזכות תולה לה. רבי אליעזר אומר: המלמד את בתו תורה, מלמדה תפלות". מהמשך הדברים במשנה: "רבי יהושע אומר, רוצה אישה בקב ותפלות, מתשעה קבין ופרישות" ניתן אולי להבין שתפלות היא סוג של פריצות, ומכאן שלימוד של נשים כרוכה בו סכנה במישור יחסי אישות, טוהר מיני.
עצם הבאת הדעות השונות בנושא לימוד תורה לנשים במסכת סוטה תמוהה, שהרי לכאורה המקום המתאים לדיון בנושא הוא בהמשך לדיון לעיל במסכת קידושין. מסכת סוטה עוסקת בערעור הקשר הבסיסי ביותר בין בני זוג, באבדן אמונו של איש בנאמנותה המינית של אשתו, בעקבות שילוב של קנאה מצידו ושל התנהגות חשודה מצידה.  אולי הבאת הדעות בהקשר זה רומזת כי כבר אז נחלקו ביניהם החכמים בשאלה, האם אשה הלומדת תורה חורגת ממוסכמות חברתיות וחודרת לעולם של הגברים, דבר העלול לאיים על הקשר שבינה ובין בעלה ועל משפחתם?
הדעה הראשונה המובאת שם היא של התנא שמעון בן עזאי: "חייב אדם ללמד את בתו תורה".  הנימוק לחובה זו המוצג במשנה הוא: "תדע שהזכות תולה לה". הרמב"ם מפרש (כפי שנראה להלן בפסיקת ההלכה שלו): 'יש לה זכות' – רוצה לומר זכות תורה, ואף על פי שאינה מצווה בכך, כלומר: היא מאזנת את זכויותיה לנוכח החובה בה היא נאשמת. ואילו אחרים מפרשים: אי אפשר יהיה לערער על אמינותה של תורה, במקרה שיהיו אנשים שידעו בודאות שאשה מסוימת באמת בגדה בבעלה ובכל זאת שתית המים לא הביאה למותה, יוכלו להסביר שהאשה לא נפגעה, לא מפני שדברי התורה לא מתגשמים, אלא דווקא העובדה שהאשה למדה תורה, היא ששמרה על האשה מלהיפגע, כי הזכות של הלימוד הזה הגנה עליה. 
אפשר להגיד שבן עזאי אינו רואה ערך בלימוד תורה של נשים מלכתחילה, אלא רק לצורך הסיטואציה הזאת, אבל אולי אפשר להבין שיש בכך הצהרה, שלימודן של נשים מגן על האמונה באמיתות התורה!  
רבי אליעזר חולק על בן עזאי וקובע: "כל המלמד בתו תורה לימדה תיפלות". בגמרא 'מרככים' את את דברי ר' אליעזר – 'מלמדה תיפלות' ושואלים: "תיפלות סלקא דעתך (=האם עולה על דעתך שתיפלות ממש)? אלא אימא (=אמור): כאילו למדה תיפלות".
רש"י מפרש את הדברים: מלמדה לנהוג בערמומיות, תלמד כדי שלא "תיתפס" על בגידתה. כך גם מפרש ר' ניסים מקירואן: ):  "ומשום כך התנגדו החכמים ז"ל שילמד אדם בתו תורה … כי לפי דעת התלמוד יביא דבר זה אותה לשחיתות ורוב תחבולות ועורמה." כלומר: יש בלימוד התורה סיכון של ניצולו לרעה, ובודאי נשים תעשינה שימוש כזה בתורה.
הרמב"ם רואה את הבעיה בקוצר דעתן של נשים: "לימדה תיפלות" –  הדברים ייראו לה חסרי טעם והגיון. המאירי פירש "תיפלות" – התהדרות והתפארות במעט הידיעות שקנתה – כלומר: מידותיהן המגונות של נשים.
רבי אליעזר גינה את המלמד בתו תורה, אך לא אסר. בירושלמי סוטה (ג, ד) מצוטט ר' אליעזר כמי שאמר: "יישרפו דברי תורה ואל ימסרו לנשים" ומוסיף את הקביעה:  "אין חכמה לאשה אלא בפלך", כלומר: אין בהן היכולת. וחמור מכך – מסירת התורה לנשים חמורה יותר מביטולה!! התנגדות עקרונית לעצם לימוד תורה של נשים ולא רק גינוי למלמד את בתו! במהלך הדורות, כפי שנראה להלן, היו מי שקבלו את הדעה שחל איסור על לימוד תורה על ידי נשים, ואחרים – שלא אסרו, קבלו דעתו שאין חובה על האב ללמד את בתו.
כשאנו מבררים את המציאות בתקופת התנאים, הרי לפי משנה במסכת נדרים (ד, ג) נראה שהיה מקובל ללמד תורה לבנות בפועל. בתיאור ההשלכות של סכסוך בין חברים שגורם לאדם לנדור נדר שלא יהנה מדבר של חברו, אך למרות זאת "מלמד הוא את בניו ואת בנותיו (של חברו) מקרא". תמונת מציאות של נשים בקיאות עולה גם מן הדיון האם נשים יכולות להוציא את בעליהן בברכת המזון, באמירת הלל ועוד, שמוכיח את ידענותן.
במסכת חגיגה (ג, א) מלמד ר' אלעזר בן עזריה בעניין מצוות הקהל, באופן מובן מאליו ש"האנשים באין ללמוד והנשים באות לשמוע…" אכן, נשים הן במעמד אחר, כפי שמדגישים התוספות שם: 'דלא כבן עזאי שאמר שחייב אדם ללמד לבתו תורה',  אבל בודאי שנשים באות לשמוע תורה!
וכמובן לא נשכח את הרוח הנושבת מעולם האגדה – דמותה של ברוריה אשת ר' מאיר ששונה 300 הלכות בענייני טהרה ביום, ועוד כמותה.
 
עיון בדעת הרמב"ם 
הלכות תלמוד תורה של הרמב"ם נפתחות בקביעה: "נשים פטורות מתלמוד תורה" (הלכות תלמוד תורה א, א). ובהמשך (בהלכות יג – טז): "אשה שלמדה תורה יש לה שכר, אבל אינו כשכר האיש, מפני שלא נצטוית, וכל העושה דבר שאינו מצווה עליו לעשותו אין שכרו כשכר המצווה שעשה, אלא פחות ממנו. ואף על פי שיש לה שכר, ציוו חכמים שלא ילמד אדם את בתו תורה, מפני שרוב הנשים, אין דעתן מכוונת להתלמד, והן מוציאין דברי תורה לדברי הבאי, לפי עניות דעתן. אמרו חכמים, כל המלמד את בתו תורה, כאילו לימדה תפלות.  במה דברים אמורים, בתורה שבעל פה.  אבל תורה שבכתב, לא ילמד אותה לכתחילה; ואם לימדה, אינו כמלמדה תפלות.
אישה שלמדה תורה, יש לה שכר; אבל אינו כשכר האיש, מפני שלא נצטווית, וכל העושה דבר שאינו מצווה עליו, אין שכרו כשכר המצווה שעשה אלא פחות ממנו". 
הרמב"ם אינו אוסר על לימוד עצמי של נשים, אלא מציין שהן פטורות. את דברי ר' אליעזר הוא מדייק כעוסקים רק בלימוד האב את בתו, ואף בכך נפתח פתח לומר שהאיסור על האב חל כאשר "רוב הנשים אין דעתן מכוונת להתלמד". אם כך, במקרה של המיעוט, או של שינוי במצבן של רוב הנשים, כשדעתן תהיה מכוונת להתלמד, אז – לא יחול האיסור. בכל מקרה, האיסור חל רק על לימוד תורה שבעל פה ולא על לימוד תורה שבכתב, וקיימת אפשרות לנהוג "בדיעבד", נגד מצות חכמים, בלי שהדבר יהיה מגונה.
דברי הרמב"ם קבעו את הגישה ללימוד תורה לנשים במשך מאות שנים.  
אולם, כדי להכיר את דעת הרמב"ם בשלמותה, יש לציין שכאשר הרמב"ם דן בחובתו של אדם לקיים את מצוות אהבת ה', ידיעת ה', ייחוד ה', יראת ה' ועוד, הוא כותב:  
"וענייני ארבעה פרקים אלו שבחמש מצוות האלו–הם שחכמים הראשונים קוראין אותן פרדס…   ואני אומר שאין ראוי "לטייל בפרדס", אלא מי שנתמלא כרסו 'לחם ובשר'; ו'לחם ובשר' זה, הוא לידע ביאור האסור והמותר וכיוצא בהן משאר המצוות.  ואף על פי שדברים אלו, 'דבר קטן' קראו אותם חכמים…דבר קטן הוויות דאביי ורבא; אף על פי כן, ראויין הן להקדימן:  שהן מיישבין דעתו של אדם תחילה, ועוד שהן הטובה הגדולה שהשפיע הקדוש ברוך הוא ליישוב העולם הזה, כדי לנחול חיי העולם הבא.  ואפשר שיידעם הכול–גדול וקטן, איש ואישה, בעל לב רחב ובעל לב קצר" (הלכות יסודי התורה סוף פרק ד). הרמב"ם מכיר באפשרות ההתקדמות הרוחנית של נשים המבוססת על ידיעת תורה. (כך גם בסיום הלכות תשובה). בתשובותיו הוא עוסק במציאות של נשים מלמדות.
 
נשים בלימוד תורה לאורך ההיסטוריה
כפי שנראה בתקופות שונות ובמקומות שונים, לא נמנעו אבות מללמד את בנותיהם תורה, לא נמנעו נשים מללמוד תורה בעצמן, לא נמנעו נשים מללמד את בניהם ואחרים, ולא נמנעו חכמים מלהכיר את מקומן של נשים חכמות ואף ללמוד עם נשותיהם. בעלי התוספות מזכירים את נשותיהם הלמדניות, מביאים עדויות מפיהן על הלכות שלמדו עם אבותיהן וכו'.
ר' ישעיה דיטראני (מאה 13. איטליה) כותב: "אף על פי שאין האשה מצווה על תלמוד תורה כמו שכתוב "ולמדתם אותם את בניכם" – ולא בנותיכם, אם רצה ללמד הרשות בידו".
ובספר חסידים סימן שיג. (אשכנז. מאה 13): "חייב אדם ללמוד לבנותיו המצוות כגון פסקי הלכות, ומה שאמרו שהמלמד לאשה תורה כאלו מלמדה תיפלות זהו עומק תלמוד וטעמי המצוות וסודי התורה, אותן אין מלמדין לאשה ולקטן, אבל הלכות מצוות ילמד לה, שאם לא תדע הלכות שבת – איך תשמור שבת?! וכן כל מצוות כדי לעשות להיזהר במצוות. שהרי בימי חזקיה מלך יהודה אנשים ונשים גדולים וקטנים ידעו אפילו טהרות וקדשים. וזהו 'הקהל את העם האנשים והנשים והטף' (דברים ל"א, יב)". וכך גם בספר מצוות קטן (ר' משה מקורביל. אשכנז. מאה 13): "… לומר לנשים מצוות הנוהגות להם ותועיל להן הקריאה והדקדוק בהן כאשר יועיל עסק התלמוד לאנשים". – אין זאת רק אמירה בדיעבד, אלא מכתחילה, יש להן ללמוד, או שיש ללמדן".
 
חיוב נשים בברכות התורה ומה ניתן ללמוד מכך
הכרה רשמית במציאות של נשים לומדות, בזכותן ובמעמדן, תוך התמודדות עם עמדת ר' אליעזר במשנה, מופיעה בדברי המהרי"ל (ר' יעקב מולין. גדול חכמי אשכנז בסוף המאה ה -14 וראשית ה- 15) (שו"ת מהרי"ל החדשות. סימן מה, נג): "איך מלמדים את הנשים ברכת התורה, כיון שהמלמד בתו תורה כאילו לומדה תפלות? אלא אינה כמלמדה תפלות אלא בתורה שבע"פ אבל לא שבכתב. ודוק: המלמד, אבל היא עצמה שלמדה יש לה שכר… כאשר אנו רואים בדורנו שבקיאות הרבה…"
המהרי"ל מתאר מציאות של נשים בקיאות. המהרי"ל מצמצם את דברי ר' אליער רק לענין חובת האב, ורק ביחס לתושב"ע, אבל מעריך מאד את הלומדות מכח עצמן.  
 
דברי המהרי"ל  מצוטטים בספר "האגור" (של ר' יעקב לנדא. מאה 15. אשכנז) ומשם הועתקו ב"בית יוסף" של ר' יוסף קארו. בסיכום ההלכה ב"שולחן ערוך" כותב ר' יוסף קארו (אורח חיים סי' מז, ס"ק יד):  "וכתב עוד האגור בשם מהר"י מולין דנשים מברכות ברכת התורה, אף על פי שאינן חייבות, ולא עוד אלא ש'המלמד את בתו תורה כאילו מלמדה תיפלות' (סוטה כ ע"א) – זהו בתורה שבעל פה, אבל לא תורה שבכתב; ואע"פ שלשון ברכת 'לעסוק בדברי תורה' משמע תורה שבעל פה, מכל מקום אין לשנות מטבע הברכות; ועוד, כי הן מברכות על קריאת הקורבנות, ותפילה כנגד קורבנות תקנום (ברכות כו ע"ב), והן חייבות בתפילה (שם כ ע"ב); ואם כן חייבות גם כן בקריאת העולה והקורבנות, וכל שכן לדברי סמ"ג (ספר מצות גדול, ר' משה מקוצי, מבעלי התוספות בצרפת במאה ה-13), שכתב שהנשים חייבות ללמוד הדינים השייכין להן."
בדברי השולחן ערוך מובאים ארבעה נימוקים מדוע נשים מברכות ברכת התורה אף על פי שאינן חייבות ללמוד:
א. הביטוי במשנה: "מלמדה תפלות" נוגע רק לתורה שבע"פ.
ב. אמנם נוסח הברכה: "לעסוק בדברי תורה" מכוון לתורה שבע"פ אבל אין משנים מנוסח הברכה גם לפני לימוד תורה שבכתב.
ג. נשים חייבות בתפילה ולפני התפילה נשים קוראות את פסוקי הקורבנות מהתורה, וברכתן על קריאה זו.
ד. נשים חייבות ללמוד את הדינים השייכים להן, ולפיכך חייבות הן לברך על לימודן זה. (סמ"ק שצוטט לעיל, וכדבריו גם הסמ"ג).
דברי המהרי"ל משקפים תפנית בעניין לימוד הנשים, והסבריו ואלו של ר' יוסף קארו נראים כמגיבים למציאות קיימת, בה נשים למדו ונשים ברכו על לימודן. וכך באמת מסביר הרב חיים יוסף דוד אזולאי ("החיד"א", בשו"ת יוסף אומץ סימן סז. מאה 18): "פסק מרן כדברי "האגור" דנשים מברכות ברכת התורה, והיה טעמו שזה מנהג קדום מקדם קדמתה, ונתפשט בכל ישראל בכל המקומות, דנשים מברכות ברכת התורה…" כלומר: טעמו של הפסק של ר' יוסף קארו הוא – המציאות בה נשים מברכות ברכות התורה ולומדות תורה.
 ההסכמה הכללית ביחס לברכות התורה, היא למרות המחלוקת העקרונית בשאלת ברכות של נשים על מצוות שהן פטורות מהן.  ר"י קארו בעקבות הרמב"ם אוסרים, ואילו  הרמ"א (ר' משה איסרליש) בעקבות רבנו תם, – מחייבים אשה לברך על מצווה שהיא מקיימת, על אף שהיא פטורה. אך כאמור, מחלוקת זאת אינה קיימת ביחס לברכות התורה כולל ברכת המצווה: "לעסוק בדברי תורה", כדברי השולחן ערוך:   "נשים מברכות ברכות התורה" (שו"ע אורח חיים מז), וכך נוהגים בני כל העדות.  
 
נשים אשר נדבה ליבן ללמוד תורה
בן תקופתו של ר' יוסף קארו, ר' שמואל ארקוולטי (פדואה. מאה 16) בספרו "מעין גנים" (איגרת י'. מצוטט ב"תורה תמימה" על הפסוק "ולמדתם אותם את בניכם", בהקשר לדרשה: 'ולא את בנותיכם') כותב: "בהיות האשה מוכנה לקבל שפע החכמות – יזיק לה ההתרשלות (מללמוד תורה) ואין חשש מ"כל המלמד בתו תורה – מלמדה תפלות", כי אפשר לחלק שחכמים ז"ל לא דברו אלא שהאב מלמדה מקטנותה, ששם יש לחשוש מפני שרוב הנשים דעתן קלות בדברי הבאי. אמנם הנשים אשר נדבה לבן אותנה לקרבה אל מלאכת ה' מצד בחירתן בטוב, הן הנה תעלינה בהר ה' ותשכונה במקום קודשו, כי נשי מופת הנה, ועל חכמי דורן להדרן, לאדרן, לסדרן, לחזק ידיהן ולאמץ זרועותיהן ומהן תצא תורה!!" – הרב ארקוולטי מתאר מציאות של נשים לומדות תורה, תומך בכך וקורא לתלמידי החכמים לתמוך בהן. את האיסור של ר' אליעזר במשנה הוא מצמצם רק  רק לקטנות שאינן מבינות, ומדגיש את הערכתו לנשים אלו  בדרך של פיוט בשבח הנשים הלומדות.
 
תמורות בדורות האחרונים
החל מסוף המאה ה-19 פוסקים רבים, עודדו ותמכו בלימוד תורה של נשים.
הדברים קשורים בעלית ההשכלה בכלל, והשכלת נשים בפרט, וכך כותב רש"ר הירש: (גרמניה. מאה 19) (סידור תפילות ישראל, ירושלים תשנ"ב, עמ' ע): "נשים אינן חייבות להיות למדניות, להיות בקיאות במדרשי הלכה, כי בזה יעסקו בעיקר האנשים. אולם הבנת המקרא ואותה ידיעה הדרושה ליראת ה' המביאה לשמירת מצוות קפדנית ולקיומיהן השלם, היא שייכת לעיצוב הרוח והלב של בנותינו, בדיוק כמו של הבנים!"
ובאופן מפורש יותר – ר' ישראל מאיר מראדין ה"חפץ חיים" (חידושים למסכת סוטה. על דברי ר' אליעזר במשנה): "ונראה דכל זה דווקא בזמנים שלפנינו, שכל אחד היה דר במקום אבותיו, וקבלת האבות היה חזק מאוד אצל כל אחד ואחד, להתנהג בדרך שדרכו אבותיו, וכמאמר הכתוב 'שאל אביך ויגדך'; בזה היינו יכולים לומר שלא תלמוד תורה, ותסמוך בהנהגה על אבותיה הישרים. אבל כעת בעוונותינו הרבים, שקבלת האבות נתרופף מאוד מאוד, וגם מצוי שאינו דר במקום אבותיו כלל, ובפרט אותן שמרגילין עצמן ללמוד כתב ולשון העמים, בוודאי מצווה רבה ללמדם חומש וגם נביאים וכתובים ומוסרי חז"ל, כגון מסכת אבות וספר מנורת המאור וכדומה, כדי שיתאמת אצלם עניין אמונתנו הקדושה; דאי לאו הכי עלול שיסורו לגמרי מדרך ד', ויעברו על כל יסודי הדת ח"ו".
הרב סורוצקין (שו"ת מאזנים למשפט א, סימן מב) ממשיך ומסביר את דברי ה"חפץ חיים": חינוך הבנות ברוח התורה ע"י למוד התורה מעורר דאגה ופחד בלב תמימים רק מפני חידושו, מפני שלא ראו את אבותיהם נוהגים כן. אבל לא כימים הראשונים הימים האחרונים; בימים הראשונים התנהגו בתי ישראל ע"פ השולחן ערוך, ואפשר היה ללמוד בהם את כל התורה מהנסיון, וממילא לא היה צורך ללמד את בנות ישראל תורה מן הספר. אבל עתה אי אפשר כבר ללמוד את התורה בבתי ישראל, כי יש בתים אשר אין זכר בהם להרבה מצוות ולחוקי התורה, ובת ישראל שבאה מהבתים האלה ללמוד בבית ספר דתי, הרי היא כמעט כנכרית שבאה להתגייר, שמן ההכרח ללמדה תורה, כדי שתדע את הדרך אשר תלך בה ואת המעשה אשר תעשה, כדי שתהיה יהודית".  
נסביר את דבריהם: לפי דעתם של ה"חפץ חיים" ושל הרב סורוצקין בעקבותיו, דבריו של ר' אליעזר אינם מתאימים לדורנו. אף פעם לא היה איסור  על נשים ללמוד תורה, אלא שבמציאות החיים שהיתה, נשים למדו מתוך חייהן בבית שומר תורה ומצוות את כל הנדרש להן כדי ללכת בדרכי התורה ולשמור מצוותיה. זאת היתה דרך לימוד התורה שלהן במציאות החיים היהודיים בעבר. אבל, המציאות השתנתה.  בבתים רבים אין תורה ואין שמירת מצוות. יתרה מכך – נשים מרבות ללמוד תרבויות זרות, בעוד שאת התורה הן אינן מכירות. ומאחר שהמציאות השתנתה, הופך האיסור שכתוב במשנה לחיוב! חובה על הקהילה להקים מוסדות שבהן תלמדנה הבנות תורה!  כלומר, אין כלל איסור. להיפך – יש להתבונן במציאות, ומתוך התבוננות זו נובעת המסקנה. בדברים אלו ביטא ר' ישראל מאיר מראדין את תמיכתו בשרה שנירר מקימת "בית יעקב" לפני כמאה שנה  אשר עשתה זאת מתוך החשש שנשים יהודיות שתימנע מהן הגישה אל ידיעת התורה, תתרחקנה לחלוטין מעולם היהדות ותמישכנה אחרי ההשכלה והתרבות הכלליים.
בחיבורו "משנה ברורה" הוא מסכם את פסיקת השו"ע (אורח חיים סי' מז, ס"ק יד) ) בעניין ברכות התורה של נשים, ועיקר דבריו:  נשים חייבות לברך את ברכות התורה כל יום, בדיוק כמו גברים; נשים חייבות ללמוד, לפחות, את ההלכות הנוגעות להן באופן מעשי.
ואכן, במהלך המאה ה-20 עד ימינו התרבו לומדות התורה ומורותיה, ורבו הרבנים ואנשי ההלכה שלימדו נשים ועודדו נשים ללמוד וללמד.  
וכך פוסק הרב משה מלכא (מרוקו – ישראל. המאה ה-20) (שו"ת מקווה המים ג יו"ד סימן כא), אשר מסביר את דברי ר' אליעזר, באופן דומה לדעת ה"חפץ חיים": 
"הדבר פשוט שלא נחלקו בן עזאי ור' אליעזר  אלא בזמניהם, שהיתה האשה "כבודה בת מלך פנימה", ומעולם לא יצאה חוץ למחיצת הבית… ומשום כך נחלק רבי אליעזר, ואמר שאין ללמדה תורה, שכן היא גורמת לה לצאת ממסגרת המשפחה ותלמד עורמה ותחבולות לעשות מעשיה בצנעא. לא כן בימינו אלה, שהנשים לוקחות חלק גדול באורחות חיים, חודרות אל מעמקי החוכמות החיצוניות וממלאות ספסלי האוניברסיטאות… והן מחכימות יותר ומתפתחות יותר מהגברים… בוודאי יודה גם ר' אליעזר שאין שום איסור ללמדה גם תושבע"פ, בכדי שתדע להיזהר ולשמור את כל חוקי התורה הקשורים בכל הליכותיה ובעבודתה, ולא זו בלבד, אלא שהחיוב מוטל עלינו ללמדה, ולהלעיטה כל מה שאפשר, אולי המאור שבה יחזירנה למוטב… ואולי תשמש משקל נגדי, לכל אותן התחבולות והערמומיות שהן לומדות באותם ספרים חיצוניים".
הרב חיים דוד הלוי (עשה לך רב ב, סימן נב) מדגיש אף הוא את שינוי הזמנים כיסוד לשינוי הנדרש בנושא זה:
"נראה שבזמנים הראשונים, כאשר הייתה האשה עקרת בית גרידא, והבנות לא למדו כל עיקר, היה קיים חשש שלימוד התורה, שכולה חכמה… תגרום אולי נזק לאותן נשים שהיו מרוחקות מכל חכמה אחרת… אבל בזמננו, שלומדות לימודים כלליים בכל הרצינות הראויה, למה ייגרעו דברי תורה".
 
ובאשר לתכני הלימוד כתב הרב אהרון ליכטנשטיין ('בעיות יסוד בחינוכה של האשה', בתוך: ב"צ רוזנפלד (עורך), האשה וחינוכה, כפר סבא תש"ם, עמ' 158-159.)
"לדעתי רצוי וצריך, לא רק אפשר, לתת חינוך אינטנסיבי לבנות גם ממקורות תושבע"פ; בין אם משום הטענה שנשים עוסקות בכל המקצועות, מדוע ייגרע חלקן דווקא לגבי תורה, ובין אם משום דברי ה'חפץ חיים' (בהווסד 'בית יעקב') שאם הרמב"ם אומר שצריך ללמד לגר את עיקרי הדת, אדם שגדל במסגרת יהודית – על אחת כמה וכמה… הבנות כיום מקבלות חינוך כללי רחב, ורבות מגיעות לאוניברסיטה, ושם – ולא רק שם, אלא בחברה בכלל – באות במגע עם השקפות ותפיסות עולם שונות. כך שהידע וערכי התורה נחוצים לבת… לדעתי, מה שדרוש לבת כדי לקבל את ההכשרה התורנית המעשית זה הרבה מעבר למה שמלמדים היום. יש להגביר את הלימוד לבנות, כמותית ואיכותית, תוך כדי הוראת כל תחומי התורה…אני גם לא משוכנע שרצוי ללחוץ על בת ללמוד גמרא בצורה כל כך אינטנסיבית…. אבל אם לדבר על היכולת ללמוד דף גמרא ולהבין אותו ולהנות ממנו, איני רואה שום סיבה שלא לכוון לכך ללמד זאת לבנות, וצריך אפילו למסד את זה כחלק אינטגרלי של למידה בביה"ס, שיעור ממשי… זו נראית לי הדרך המומלצת לציבור הבנות בדורנו".
מתוך הציטוטים האחרונים, ומדבריהם של תלמידי ותלמידות חכמים וחכמות רבים בדורנו, נראה שהתשובה לשאלתך אודות השינוי ההיסטורי והשפעתו היא: אכן – באמת כך.  הפסוק בספר קהלת (פרק ח, ח) אומר: "אין אדם שליט ברוח לכלוא את הרוח…", ומשלים את דבריו הפסוק מספר איוב (פרק לב, ח): "אכן, רוח היא באנוש ונשמת שדי תבינם" – רוח הלימוד ושאיפת הדעת הם מהותו של כל אדם, של כל אשה. רוח ההשכלה על היבטיה החיוביים הביאה הרבה ברכה לעולם כולו, ורבים הם תאבי ותאבות הדעת.
אשרינו שזכינו לחיות בדור בו הרצון לדעת, הביא לרוח המפעמת בקרב נשים רבות להעמיק וללמוד תורה. כבר לפני דורות רבים היו נשים כאלה, אולם בדורנו, השאיפה הזאת באה לידי ביטוי בהתרחבות הגדולה של לימוד התורה של נשים, במדרשות, בבתי מדרש לפוסקות הלכה, בשיעורים רבים מספור לקהלים גדולים של נשים.
עלינו לזכור שיש גם רוחות אחרות הנושבות בעולמנו, אשר  מרחיקות יהודים ויהודיות רבות ממקור מחצבתם. זאת שעה של "פיקוח נפש" במובן הרוחני. ככל שתרבינה הנשים הלומדות והמלמדות, בצד הלומדים והמלמדים – נביא ברכה גדולה לעם ישראל.
לדעתי השאלה האם מותר לנשים ללמוד תורה  צריכה להפוך בדורנו לאמירה: חובה על כל אשה להעמיק באהבת תורה ובלימודה!  
יהי רצון שתרבינה לומדות תורה בישראל כי "תלמוד תורה כנגד כולן".
רחל### שאלה  
 הייתי רוצה לתת צדקה בכדי לרומם את נפשי. כמה עליי לתת? ולמי?
האם תוכלו לכוון אותי?
קראתי שצדקה עוזרת מאוד לחבר אותנו לשורש נפשינו בעיקר אם עברנו המון בחיים.
 . ### תשובה  
 שלום יקרה,
מצוות צדקה אכן מרוממת את הנפש  כפי שאמרת. היא פותחת את הלב ודורשת מאיתנו לראות את האחר ולחשוב על צרכיו.
חשוב להדגיש שמעבר לכך שמצוות צדקה היא מרוממת, היא תומכת בעניים ויוצרת חברה מתוקנת והיא אחת המצוות שנצטווינו בתורה.
הקב"ה מצווה לדאוג לאביון, לא להתעלם ממנו ולפתוח לו את ידינו:
כִּֽי־יִהְיֶה֩ בְךָ֨ אֶבְי֜וֹן מֵאַחַ֤ד אַחֶ֙יךָ֙ בְּאַחַ֣ד שְׁעָרֶ֔יךָ בְּאַ֨רְצְךָ֔ אֲשֶׁר־יְקֹוָ֥ק אֱלֹהֶ֖יךָ נֹתֵ֣ן לָ֑ךְ לֹ֧א תְאַמֵּ֣ץ אֶת־לְבָבְךָ֗ וְלֹ֤א תִקְפֹּץ֙ אֶת־יָ֣דְךָ֔ מֵאָחִ֖יךָ הָאֶבְיֽוֹן: כִּֽי־פָתֹ֧חַ תִּפְתַּ֛ח אֶת־יָדְךָ֖ ל֑וֹ וְהַעֲבֵט֙ תַּעֲבִיטֶ֔נּוּ דֵּ֚י מַחְסֹר֔וֹ אֲשֶׁ֥ר יֶחְסַ֖ר לֽוֹ: (דברים ט"ו ז-ח)
הקב"ה קורא לנו להיות קשובים לאחינו ולצורכיהם, ולבנות חברה שכך נוהגת. כך גם השולחן ערוך, כאשר מתייחס למצוות צדקה, מסביר שיש מצווה לתת צדקה ואיסור להעלים עין מכאבו של העני. (שולחן ערוך יו"ד רמ"ז א)
מצוות הצדקה היא גם אחת הדרכים להידבק במידותיו של הקב"ה, להשפיע חסד על הסביבה כפי שהקב"ה מיטיב עם ברואיו.
 
לגבי שאלותיך המעשיות:
כמה ראוי לתת?
בעניין הסכום שראוי לתת השולחן ערוך מסביר שבאופן אידיאלי נותנים לעני די מחסורו, אך כמובן שהדבר בדרך כלל אינו אפשרי. אם כן הוא מורה שיש לתת סכום שנע בין עשירית מההכנסה שלנו לבין חמישית מההכנסה. (שם רמ"ט  א)
למי ראוי לתת?
ישנם כמה כללים הקובעים מי קודם במצוות הצדקה. יש כלל הקובע עניי עירך קודמים, כלומר ראוי לתת בראש ובראשונה לעניים שקרובים אלינו. קרבה זו יכולה להיות קרבה משפחתית או קירבה גיאוגרפית, זו יכולה להיות אפילו קירבה נפשית. (שם רנ"א)
כלומר שראוי לתת קודם כל לנזקקים הסובבים אותנו. בהמשך לאמירה זו אם תרצי לתת צדקה לארגון, את יכולה להעדיף ארגון המייצג ערכים שקרובים לליבך.
כלל נוסף שראוי לתת עליו את הדעת היא מידת העוני ממנה סובל העני. אם אדם רעב ללחם יש לעשות מאמצים לסייע לו. (שם רנ"א ז)
ישנם הנוהגים לתת צדקה כאשר הם מתפללים, ובמיוחד כאשר מתפללים על עניין מסוים. אנו קוראים לקב"ה למלא את מבוקשינו ולראות את כאבינו כפי שאנו עושים במעשה של נתינת הצדקה.
מקווה שהתשובה תסייע לך בהחלטותייך, מוזמנת לפנות תמיד.
רחל
 ### שאלה  
 שלום!
האם יש בעיה הלכתית בהשתתפות בסדנת ויפאסנה שמתקיימת במרכז לויפאסנה ישראל?
בתקנון המרכז אוסרים על תרגול רוחני כל שהוא תוך כדי הסדנא (תפילות וכו), אך אני חושבת שאוכל להקפיד על תפילות וברכות בצנעה. וגם עם כשרות אפשר להתנהל באכילת מוצרים טריים.
האם אלו הבעיות היחידות?
אני מתרגלת מדיטציה כבר תקופה ארוכה, וזו הדרך הכי ישירה שאני מכירה להתקשר לקב"ה ולנשמה. עד עכשיו נמנעתי מהשתתפות בקורס זה מחשש של השפעות רוחניות זרות. אבל זה הקורס האינטנסיבי והמאפשר ביותר שקיים, ולכן מעוניינת מאוד להשתתף בו. האם לדעתך אפשרי?
תודה!. ### תשובה  
 שלום רב, 
מתוך שאלתך בוקע ועולה הצימאון שלך לאלוקים – לא – ל חי!  אני מתייחסת במלא הרצינות וההזדהות עם הרצון העז שלך לעבודת ה' וקרבה, ושמחה מאוד שפנית אלינו לבירור.
מאחר ואני לא מכירה סדנאות ויפאסנה באופן אישי השתדלתי לברר עם אנשים הקרובים לנושא על הסדנאות. לכן אם במהלך התשובה את רואה שהמידע שברשותי לא מדוייק או שנפלה טעות בהבנה שלי אנא תקני אותי.
שאלת אילו בעיות עשויות להיות עם הקורס. אני רוצה לעבור דבר דבר ולבדוק מה הבעיות והאם אפשר להתמודד איתם. וכפי שתראי בהחלט ישנן ביעיות נוספות מעבר למה שציינת בשאלתך….
אתייחס לתוכן של הקורס, לאופן בו הוא מתבצע, ולמשמעות שיש לו באופן אישי לגבייך.
 
תוכן  :
 
המדיטציה עצמה: למיטב הבנתי המדיטציה של ויפאסנה לא מהווה עבודה זרה כיוון שהיא לא מכוונת לאלילים. אלא היא עוסקת בתשומת לב פנימית גופנית. ולכן על פניו אין כאן בעיה של עבודה זרה. לכן מצד התוכן של התרגול עצמו נראה שאין בעיה. 
שיעורי ערב: קורס הויפאסנה מלווה בשיערים פרונטאליים הניתנים בסוף כל יום. שיעורים אלו מלמדים את התורה של בודהה. מציעה לך להקשיב לשיעורים אלו  ולהבין האם נכון עבורך לשמוע תכנים אלו בכל ערב, כאשר את נמצאת במצב תודעה מאוד עדין. (לקבל הקלטה של שיעור כזה פני לרחל דסה שהמייל שלה מצורף, בסוף התשובה).
 
אופן ביצוע הקורס:
 
אופן בצוע הקורס נוגע בשלוש נקודות הלכתיות: כשרות – לא תעשה, שבת – עשה ולא תעשה, תפילות וברכות – עשה ולא תעשה. חלק  מהנושאים הללו מושפעים מהסכם שאת עושה עם המרכז לפני ההשתתפות בסדנא ואתייחס לכולם:
 
כשרות – כפי שכתבת תוכלי ככול הנראה להתנהל באכילת מוצרים כשרים ואכן צריך להקפיד על כך. לכן כאן לא אמורה להיות בעיה. 
תפילות וברכות – ציינת שבקורס אוסרים על ביצוע תרגול רוחני אחר מכל סוג. לכן נוצרת בעיה חמורה מול תפילות וברכות. נחזור להצעה שלך לפתרון אבל נוסיף קודם כל עוד בעיות מלבד תפילה וברכות. 
שבת  – למיטב הבנתי הקורס שאת מתארת הוא קורס בין עשרה ימים. לכן עשויה להיווצר בעיה רצינית מצד שבת.  
באתר של ויפאסנה גואנקה בארץ מופיעה הפסקא הבאה:
"במשך תקופת הקורס יש להימנע לחלוטין מכל סוג של תפילה או טקס דתי: שינון מנטרות, הדלקת נרות או קטורת, ספירת חרוזי תפילה, הנחת תפילין, קידוש והבדלה, שירה וריקודים, צום מוחלט וכדומה. כמו כן, יש להימנע מכל תרגול הוליסטי או רוחני ומתרגול של שיטות מדיטציה אחרות. אין הכוונה לבקר או לגנות טקסים, תפילות או תרגולים כלשהם, אלא לאפשר מתן הזדמנות הוגנת לטכניקת הוויפאסנה בצורתה הטהורה. לתשומת לבכם, על כל התלמידים להיות נוכחים בהקרנה של שיחת הערב בכל ימי הקורס, לרבות שישי בערב (ערב שבת)."
איסורי שבת: כפי שאת רואה מהפיסקה השתתפות בהקרנה של שיחת הערב גם היא אסורה בשבת ואיני רואה כיצד את יכולה הלהמנע ממנה.
מצוות עשה של שבת: אבל יש הרבה מצוות עשה של שבת שאת חייבת בהם ואת לא יכולה לבטלן. הדלקת נרות, קידוש, סעודות, הבדלה. וכפי שכתבת יש איסור לבצע תרגול רוחני מכל סוג ואין ספק שמצוות הן חלק משוב מיום קדוש זה.
ההתחייבות לא לקיים מצוות:
בשאלתך התייחסת לכך שתוכלי לדעתך לברך ולהתפלל בצנעה. חשוב להבין ולהדגיש שבשבת מדובר על נפח הרבה יותר גדול של מצוות עשה שאת חייבת בהם ועליך גם לבצע אותם בצנעה. 
תאורטית אולי אפשר למצוא דרכים לקיים תפילה ברכות ומצוות עשה של שבת בצנעה אולם עומדת לפניך בעיה נוספת. כאמור מצד הסדנא אסור לקיים את כל מצוות העשה הללו. ובתחילת את חותמת על מסמך בו כתוב שאת מתחייבת לא לעשות שום פעילות רוחנית אחרת. כאן יש מספר בעיות:
בעצם החתימה עשוי להיות חילול שם שמיים. יהודי לא יכול לחתום ולהתחייב לא לקיים מצוות!
כמובן שאם את חותמת את מחויבת עדיין במצוות ועליך לשקר בהגדרה – את מכניסה את עצמך למצב בו את מרמה.
אם את  עושה דברים אלו בצנעה את חותרת מתחת לעקרונות הסדנא באופן ישיר. 
להיות במצב זה יש בעיה ולא נראה לי שלא ניתן להתעלם ממנה.  איני רואה כיצד ניתן להתיר לכתחילה לחתום על מסמך בו את מתחייבת לא לקיים מצוות. לכן חתימה על מסמך כזה אסורה.
 
המשמעות הרוחנית של הקורס והתהליך שאת עוברת:
 
מעבר להלכה יש כאן שאלה רוחנית שחשוב לשים לב אליה. כתבת כי "זו הדרך הכי ישירה שאני מכירה להתקשר לקב"ה ולנשמה" למיטב הבנתי דרך  תהליך  תרגול מדיטצית  הויפאסנה אכן יכולה להוביל אל התקשרות עמוקה לקב"ה ולנשמה.### שאלה  
 שלום,
כבר המון זמן שממש ממש מפריע לי העניין של קול אישה.
קודם כל, כי אני שרה מאז שאני זוכרת את עצמי, זה חלק בלתי נפרד מחיי, זה אחת התשוקות הכי גדולות שלי וזה גם המתנה שה' נתן לי. החלום הכי גדול שלי הוא לגדול להיות מוזיקאית ולהופיע מול כולם. כלומר גם גברים וזה נשים. אז כמובן שהעניין של קול אישה קצת מקשה עלי…
שנית לכל, ממש קשה לי עם העקרון שעומד מאחורי הפסיקה (לפי מה שאני הבנתי מלימוד הנושא). קשה לי עם הקביעה שקול של אישה- גם הקול הכי תמים שיש, של האישה הצנועה ביותר- יגרום למחשבות לא ראויות במוחם של גברים. זה בעיני הופך את הנשים לחפצי מין שכל דבר קטן שהן עושות מעורר את יצרם של הגברים ואת הגברים לחיות מיניות חסרות מעצורים שכל דבר קטן מעורר אותם. קשה לי להאמין בזה, אם הייתי מאמינה בזה אני מניחה שהעולם היה מפחיד בהרבה…. ### תשובה  
  
התשובה: 
שלום לך.
יישר כוחך על הפניה לקבלת מענה הלכתי בתחום שכל כך משמעותי עבורך, אני מעריכה את כנות דברייך. אך יחד עם זאת אני חורגת ממנהגי במענה על שאלות, כי יש בי צורך לשתף אותך, בתחושה שעלתה בי למקרא דברייך. תוך כדי קריאת שאלתך, הבנתי את מצוקתך ואף הזדהיתי עם הקושי (אף על פי, שאיני זמרת). בראשי החלו לעלות סוגיות ופסקי הלכה, מדרשים ופסוקים, אבל – עם ההתקדמות בקריאה הרגשתי שיש פה עניין נוסף, שהוא יותר רחב מנושא "קול אישה" וכן יותר חשוב, ואני מתכוונת ליחס הכללי שלך להלכה. 
לכן, ברשותך, אפתח בהתיחסות למשפט האחרון שכתבת לפני שאגע בשאלה שלשמה פנית ("ואני לא רוצה להצטרך להכריע בין קיום ההלכה למימוש העצמי שלי"). כאנשים בוגרים האחראים למעשינו, בחרנו גם להיות עובדי ה'. במסגרת זו, אנו נדרשים לא פעם להכריע בין קיום ההלכה ובין המימוש העצמי של רצונותינו, חלומותינו ותשוקותינו, בצומת זה אנו אמורים להכריע לצד ההלכה (בהנחה כמובן, שהתייעצנו עם איש הלכה, המכיר את הנושא על כל צדדיו). המשפט האמור עורר בי חוסר נחת והתפרש על ידי כדרישה, או אף כתביעה ליישר את ההלכה לכיוון הצורך האישי שלך.
אבל המציאות הרבה יותר מורכבת. החיים מזמנים לנו דילמות שכאלה באופן מתמיד, ואכן אנו נדרשים לא אחת להכריע על מה מוותרים, וזה נכון לא רק מול עולם ההלכה, גם למשל בשמירת הבריאות אנו מתלבטים בין הטעים לעומת המזין, וכן בכל תחום בעולמנו – עונג לעומת איפוק, מחויבות לעומת נוחות ועוד. וזו, להבנתי, צריכה להיות עמדת הפתיחה שלך ושל כל שואל בבואו לשאול שאלה בהלכה.  בהחלט יתכן שזו גם תפיסתך, ושדבריך נבעו ממצוקה אישית ולא מסיבה אחרת. בכל זאת היה חשוב לי להתעכב בנקודה זו כדי להדגיש את העמדה שמתוכה נכתבת התשובה.
ולעצם שאלתך, הביטוי "קול באשה ערוה" מופיע במספר מקומות בגמרא, בתוך רשימה של איברים, שאין רגילים לראותם מגולים, ושיש בחשיפתם חוסר צניעות. רוב הפוסקים מפרשים את קול האשה האסור בשמיעה כקול זמר, ולא כביטוי כולל לכל דיבור שהוא, זאת משום שהשירה חושפת פן אישי ואינטימי בנפשנו, ומשתפת את המאזינים בעולמנו הפנימי – רגשות, חוויות ועוד.
הרצון להתיר שמיעת שירת נשים ע"י גברים מסתמך על השינוי שחל בחברה המערבית בכלל ובנורמות הצניעות בפרט, ובו החיכוך והקשר בין המינים נעשה באופן שגרתי ויומיומי. כתוצאה מכך ישנה התרגלות מסויימת לראיית נשים ושמיעת קולן, ולכן לדעת המתירים, אין בכך בכדי לעורר תאוות אסורות. עוד דרך להתיר מחלקת בין שירה פסולה, המעוררת יצרים, ובין שירה "כשרה" המבטאת ערכים נעלים, ונעשית בצניעות, כגון: במילות השיר ובסגנונו המוסיקאלי, בלבוש הזמרת, בתנועות גופה וכד'.
אך מן הצד השני, רבים מן הפוסקים אינם מחשיבים את השינוי החברתי כגורם המשפיע על שינוי בהלכה, אלא להיפך, כגורם הדורש הקפדה יתרה בשל גדרי הצניעות שנפרצו בחברה המערבית, ובתוכה גם אצלנו. לדברי האוסרים, דיני העריות לא השתנו, ואין לאפשר להרגל עברה לעקור את ההלכה ממקומה. 
לסיכום, כפי שראית, יש על מי לסמוך אם ברצונך לפתח קריירה של זמרת לקהל מעורב, בתנאים שהזכרנו, אולם יחד עם זאת יש לזכור, כי בימינו נפתחו כל כך הרבה אפשרויות לנשים המופיעות בפני נשים, ואף זמרות שלא באו מרקע של שמירת מצוות, קיבלו על עצמן לוותר על הקהל הגברי מתוך שמחה וסיפוק. גם את יכולה להגדיר את המימוש העצמי שלך בדרך אחרת, בדרך שתתאים להלכה ולא תכופף אותה. 
אני מאחלת הצלחה בשירה ובשמירת המצוות.
עידית
הרחבה:
הגמרא כללה בכמה מקומות (ברכות כד, ע"א, קידושין ע, ע"א, ירושלמי  חלה פ"ב, ה"א) שמיעת קול נשי ע"י גבר כאחד האמצעים המעוררים מבחינה יצרית. מכיוון שהאיסור חל על האיש, כשמדובר באשה שאינה אשתו או בתו, השמעת קול נתפסת כמעשה לא צנוע. הביטוי "קול באשה" אינו ברור לנו, אך הוא מתפרש בד"כ כקול שירה בלבד (ראי סוטה מח, ע"א, שולחן ערוך אבן העזר כא ס"א, רש"ל, מגן אברהם אורח חיים עה, סק"ו). אמנם חלק מן הפוסקים אוסרים שמיעת כל קול, אשר יש בו "קירוב דעת", כגון: שאילת שלום (רשב"א ברכות כד ע"א, על פי הסוגיה בקידושין ע ע"א, המאירי ונמוקי יוסף על ברכות כד, אור זרוע א, קלג, בית שמואל אבן העזר סי' כא, ס"ד ועוד).
ישנן שתי דרכים לקריאת הסוגיה במס' ברכות: האחת מגבילה את שמיעת הזמר רק לזמן קריאת שמע ע"י האיש בדומה להתבוננות בטפח מגולה מגוף האשה (כך פסקו הראבי"ה (א, עו) ,הריטב"א, המרדכי (ברכות פ) בשם רב האי גאון, ספר יראים (שצב) בשם רב יהודאי גאון, ראבי"ה (א, עו) והגהות מימוניות הלכות ק"ש ג, ס), והשניה אוסרת כל התבוננות באשה מתוך מטרה של הנאה מן המראה, ומתוך כך גם כל שמיעה של שירת נשים, זאת מחמת צניעות וללא קשר לקריאת שמע (כך פסקו הרמב"ם איסורי ביאה פכ"א, ה"ב, אור זרוע חלק א, סי' קלג, רשב"א, רא"ש לברכות ג, לז, רא"ה לברכות כד ע"א, סמ"ג ל"ת קכו, סמ"ק פג). השו"ע פוסק במקום אחד כרמב"ם (אבן העזר סי' כא ס"א), ואוסר כל הנאה מנשים, מראה, ריח וקול שירתן, אך במקום אחר (אורח חיים סי' עה, ס"ג) אוסר שמיעת קול זמר נשים בזמן קריאת שמע ואמירת דברים שבקדושה, מה שמאפשר הבנה שבזמן אחר זה מותר (כך נכתב במשנה ברורה סי' עה סקי"ז, למעט אשת איש, כל העריות, אשה נידה ואשה נכריה).
בעל שרידי אש (חלק א סימן עז) התיר שמיעת זמר אשה כאשר אין בכוונת השומע ליהנות מקולה (מה שמעלה תהיה האם בהאזנה לשירת זמרת בהופעה חיה, מתמלא תנאי זה), וכן הקל בשירה של שירי קודש ע"י מספר נשים יחד, על פי הכלל (שנאמר לגבי שופר) 'תרי קלי לא משתמעי', כלומר הקולות נבלעים זה בזה ואינם מובחנים באופן ייחודי. אולם חשוב לציין, כי תשובתו נכתבה למצב מאד מסוים, בו נדרש ההיתר עבור בני נוער בחוץ לארץ, מתוך צורך בשמירת זהותם היהודית, ואכן יש מי שחולק על מסקנותיו (ציץ אליעזר חלק יד סימן ז, חלק ה סימן ב וחלק ז סימן כח, שבט הלוי י, כו, משנה הלכות יא, נג).
כיוון נוסף להיתר מבוסס על ההבחנה במס' קידושין פא, ע"ב, שם מובא היתר להסתייע בנשים באותן הפעולות שנאסרו מחשש לחוסר צניעות, כאשר זה נעשה לשם שמים, והראב"ד מבאר שם שהכוונה לדברי צורך. היתר דומה לזה מצוי בהגהות הרמ"א (אבן העזר סימן כא, ס"ה): ויש אומרים דכל שאינו עושה דרך חיבה, רק כוונתו לשם שמים, מותר. לכן נהגו להקל בדברים אלו. 
כאשר מדובר בשירה "תמימה" שאינה לשם פריצות, או בשירי קודש, יש מי שהתיר את שמיעתה כשאין כוונה ליהנות ממנה (למשל בעל שדי חמד מערכת ה-ק', כלל ל מ"ב, אם כי לכתחילה כתב שיש להחמיר), והר' פיינשטיין התיר שמיעת בנות צעירות השרות במקהלה, שם אין אצל השומע הרהורי עבירה (אגרו"מ אורח חיים ח"א סי' כו), 
הרב הנקין (במאמרו "עיונים בהלכות צניעות בדורנו" תחומין כט) מחשיב את הקריטריון של השתנות הנורמות החברתיות, מה שמביא לרגילות ביומיום בתקשורת בין המינים. במצב כזה, אין הרהורי עבירה בשמיעת קול או דיבור עם נשים (כמו גם ראייתן), "אם כך היא ההתנהגות היומיומית שבקהילתו, היא מאבדת את אופייה הפרובוקטיבי". מכיוון שהמציאות השתנתה, אין אנו חייבים לשוב לדין הגמרא.
גם הרב ביגמן (באתר ישיבת מעלה גילבוע), קבע כמה קריטריונים לשירה "כשרה" או מותרת, ביניהם: מילות השיר, סגנונו, הלחן, האווירה, לבוש הזמרת ושפת הגוף שלה. כאשר מתמלאים תנאים אלה, הוא מתיר בשופי שירת זמרת בפני קהל מעורב.
יחד עם זאת, חשוב לציין, כיפוסקים אחרים מבני דורנו אינם מקבלים את החילוקים על פי השתנות הנורמות הציבוריות, והם סוברים, שהאיסור נותר בעינו. בתגובתו לרב ביגמן כתב הרב גיגי (בתוך: וזאת ליהודה 2), כי רק יחידי סגולה מבין תלמידי החכמים מכירים את יצרם, ויכולים לסמוך על עצמם, ואילו רוב רובו של הציבור צריך לנקוט בהימנעות מהשתתפות במופעי שירה. באותה המידה הוא מציע (על סמך ספר חסידים סימן תריד) שאף נשים יימנעו ממופעי זמרים גברים, שבהם שולטת אווירה של חוסר צניעות (ואין מדובר במילות השירים בלבד). מאידך גיסא הוא מקל לשמוע שירת נשים בטקסים רשמיים שמתקיימים באווירת כובד ראש, ובשירה משפחתית של שירי שבת, בה משתלבים קולות הגברים והנשים.
גם הרב מלמד (פניני הלכה הלכות משפחה ז, י) סבור שהאיסור עדיין קיים, ודווקא משום שמדובר באיסור מדרבנן, אנו מבינים שישנה חשיבות לגדור את גדרי הצניעות בקשר שבין המינים, וזו הסמכות שניתנה לחכמים בהתאם לצורך המתעורר בכל דור. באופן דומה חולק גם הרב אריאל ("קול באישה" תחומין ל) על ההיתר שנסמך על "השתנות הטבעים", והוא סבור שעל אף השינויים החברתיים, "דיני עריות לא השתנו", אלא אדרבה, הפריצות הרווחת בימינו, מחייבת הקפדה יתרה על מצוות אלה, ומשום כך אין לעלות על הדעת להתיר הופעת זמרת בפני גברים.### שאלה  
 שלום לכב' הרבניות,. ### תשובה  
 לכאורה לפי מה שמבואר במקורות איסור נגיעה (חיבוק ונישוק) הוא רק עם העריות (יש אומרים מדאורייתא ויש אומרים מדרבנן), אבל גויה וכן פנויה יהודיה טהורה לא מוגדרות כעריות. מאידך גיסא, באשר לגויה מבואר במקורות שיש רק איסור חתנות מדאורייתא ואיסור ביאה וייחוד מדרבנן, אבל לא נאמר בשום מקום איסור נגיעה (חיבוק ונישוק).
לכן השאלה שלי האם מבחינה הלכתית פורמלית טהורה (בלי השקפה ומוסר וכו') האם יש איסור הלכתי של חיבוק ונישוק עם גויה? והאם יש חילוק בין גבר לאשה בעניין זה? אני יודע שזה מוזר אם המסקנה לפי המקורות תהיה שהדבר מותר, אבל אני רוצה לדעת את האמת ההלכתית הפורמלית והטהורה, למרות שמבחינות אחרות אני מבין שבפועל יש לאסור למעשה.
יש כמה אתרים באינטרנט שאפשר לשאול, אבל אחי אמר לי שרק את האתר שלכם הוא ראה שמשיבים ביסודיות ובמקורות מבוססים היטב, והוא כבר שאל אותכן שאלה אחרת ורק אתן השבתן לו ביסודיות נפלאה ורצינית. לכן אני רק שואל אותכן.
בתודה גדולה מראש ובברכת שיפוצו מעיינות שלכן חוצה להאיר את כולנו!
 
תשובה:
שלום לך,
בפתח דברי אני חייבת להביע את הסתייגותי מן הבקשה ללמוד את ההלכה מבחינה "פורמלית טהורה, מעיקר הדין ללא חומרות". מדבריך ניכר כי אתה יודע הלכה, ואף אחיך הוא למדן, מכאן שבטרם נברר את הדברים, עצתי הטובה היא להסביר לחבר המתקרב לחיי תורה ומצוות, כי איננו קראים, ותורתנו מורכבת מתורה שבכתב ומתורה שבע"פ, שאין להפרידן זו מזו, "כי אומתנו איננה אומה כי אם בתורותיה" (רס"ג אמונות ודעות מאמר ג). לימוד תורה אינו לימוד תיאורטי אקדמי, אלא ללמוד על מנת לקיים, הרי לא תמליץ לו לאכול עוף בחלב, בהיות רוב הפוסקים סבורים שזו גזירה מדרבנן. לעצם שאלתך, אם הבנתי נכון, שאלתך נוגעת בשני מצבים: נגיעה של יהודי בגוי גבר, ונגיעה של חיבה בגויה. לגבי הגבר אין בעיה, ולא כל כך הבנתי מה שאלתך בזה, הרי ודאי שמותר. לגבי נגיעה באשה גויה בדרך של חיבה, מדובר בכמה איסורים:
אפתח את דבריי באיסור נישואין לגויה, ומשם נגיע ב"ה גם לאיסור נגיעה. במספר מקומות התורה מזהירה מפני נישואי תערובת: וְלֹ֥א תִתְחַתֵּ֖ן בָּ֑ם בִּתְּךָ֙ לֹא־תִתֵּ֣ן לִבְנ֔וֹ וּבִתּ֖וֹ לֹא־תִקַּ֥ח לִבְנֶֽךָ (דברים ז,ג), וכן במקומות נוספים (שמות לד, טו-טז, במדבר כה, א-ב). איסור זה חמור, בשל פגיעתו בשורש קיומנו כאומה וכיחידים, והוא נובע משני טעמים: מחשש ההיגררות לעבודה זרה וכן מהחיוב לשמור על קדושת ישראל (עבודה זרה לו, ע"ב). להלכה נפסק: ישראל שבעל עובדת כוכבים, דרך אישות, או ישראלית שנבעלה לעובד כוכבים דרך אישות, הרי אלו לוקין מן התורה (רמב"ם איסורי ביאה פרק יב הלכה א, שולחן ערוך אבן העזר סימן טז סעיף א). כמובן שאין בזה אמירה ערכית כלפי אומות העולם, או חלילה גזענות, מדובר בהמשכיותו של עם ישראל, ושמירת ייחודו הדתי והלאומי.
בשל חומרתו של איסור הנישואין נגזרו ממנו כמה איסורים נוספים, שנועדו למניעת קירבה וחתנות, למשל אכילת פת נכרי, בישולי נכרים, סתם יינם, עירוב חצרות בחצר משותפת ועוד. (ראה שבת יז, ע"ב ועבודה זרה לו, ע"ב). אמנם מדובר בגזירות חכמים, אך יש מן הראשונים, הרואים בפסוקים שציינו, אסמכתא לדברי חז"ל (תורת הבית הקצר לרשב"א בית ג שער ז, איסור והיתר הארוך שער מג, סימן א ועוד).
מלבד הנישואין, גם בעילת גויה נאסרה, אם בצינעא ואם בפרהסיא (עבודה זרה דף לו ע"ב), ככל שאר העריות (ראה סוטה דף ג, ע"ב), ומדובר בייהרג ואל יעבור (שו"ע יורה דעה סימן קנז סעיף א), וזאת גם כאשר מדובר בהנאת עצמו, ולא באונס מצד גויים (רמב"ן מלחמות ה' סנהדרין יח, ע"א, שו"ע אבן העזר סימן טז, סעיף ב), למשל, כאשר מדובר בסכנת חיים, ישנו איסור להתרפא בדרך של עריות (פסחים דף כה, ע"א-ע"ב, רמב"ם יסודי התורה פרק ה הלכה ו), ומדובר אף בקירבה בלבד, ללא בעילה (סנהדרין דף עה, ע"א, חכמת אדם שער איסור והיתר כלל פח, שם כותב במפורש שהגויה היא כשאר הנשים הכלולות באיסור זה, שו"ת אגרות משה יורה דעה חלק ב סימן קעד אף באיסורי דרבנן), וישנה חובה במקרה כזה למסור עצמו למיתה . 
חשוב להדגיש, כי למרות שהגויה אינה נכללת ברשימת העריות, פוסקים רבים מחשיבים אותה ככזו, ואף חמור מכך. ראה למשל בנימוקי יוסף: נכרית דאנסה ליה לישראל לבא עליה יהרג ואל יעבור שזו ודאי בכלל עריות חמורות היא דהא זימנין דחייב מיתה כגון בפרהסיא וכמעשה שהיה דקנאין פוגעין בו ואם לא פגעו בו קנאין חייב כרת הלכך אפילו בצנעא דליכא כרת יהרג ואל יעבור מדין אבזרהא דהא אשה זו פעמים שהיא ערוה גמורה וחייב עליה כרת הלכך נקיטינן דשלשה עבירות חמורות יהרג ואל יעבור לעולם ואפילו בצנעא ואפילו שלא בשעת הגזרה ואפילו הנאת עצמן (נימוקי יוסף מסכת סנהדרין דף יח עמוד א).
אמנם עבירה בפרהסיא חמורה יותר מאשר בצינעא, בדומה לבעילה דרך נישואין (רמב"ם איסורי ביאה פרק יב הלכה ד, חלקת מחוקק סימן טז, סעיף ה). המשנה קובעת, כי הבועל ארמית – קנאים פוגעים בו (כפנחס בן אלעזר הכהן), והשולחן ערוך מביא זאת להלכה (וברמ"א חושן משפט סימן תכה, סעיף ד). כאשר לא פגעו בו, ענשו מלקות בבית דין מדרבנן (כפי שמובא בברכות נח ע"א), וכאשר לא הלקוהו בבית דין, ענשו כרת (רמב"ם לעיל הלכה ו, שו"ע אבן העזר סי' טז ס"ב). ולמרות שכתב הרמב"ם כי יחסים בדרך זנות נאסרו מדברי סופרים (שם הלכה ב), עם כל זאת הוא מתאר קשר זה במילים קשות, שאינן מופיעות ביתר העריות: עון זה אף על פי שאין בו מיתת ב"ד אל יהי קל בעיניך, אלא יש בו הפסד שאין בכל העריות כמותו שהבן מן הערוה בנו הוא לכל דבר ובכלל ישראל נחשב אף על פי שהוא ממזר והבן מן הכותית אינו בנו שנאמר כי יסיר את בנך מאחרי מסיר אותו מלהיות אחרי י"י. ודבר זה גורם להדבק בעכו"ם שהבדילנו הקדוש ברוך הוא מהם ולשוב מאחרי י"י ולמעול בו (שם הלכות ז-ח). בנקודה זו יש לסייג, כי חלק מן הפוסקים מסופקים במצב של פיקוח נפש, האם יש ליהרג ולא לעבור על איסורי עריות מדרבנן, או מדאוריתא שאינם כריתות, אלא חייבי לאווין (גליון מהרש"א יורה דעה סימן קנז סק"ה, ש"ך שם סק"י, רעק"א שם).
בהמשך הסוגיא לעיל (עבודה זרה לו ע"ב) נאמר, שאף על ייחוד עם נכרית נגזר איסור, וישנו חיוב למסירת נפש על כל מגע של חיבה עם עריות, כולל בנכרית משום "לא תקרבו לגלות ערוה", ואמנם לפוסקים רבים, נגיעה של חיבה באיסורי עריות הינו איסור מדרבנן (למשל בהשגות הרמב"ן לספר המצוות לא תעשה שנג), למעט הרמב"ם שפסק שיש בזה איסור מדאוריתא, שנאמר: לא תקרבו לגלות ערוה (הלכות איסורי ביאה פרק כא הלכה א). ונשאלת השאלה ביחס לדעת הרמב"ם על איסורי קריבה בין יהודי לגויה, האם גם הם כשאר העריות שנאסרו מדאוריתא? לכאורה אין במגע כזה משום איסור תורה, וזאת בשונה משאר העריות בדעת הרמב"ם (שו"ת משפטים ישרים חלק א סימן שצח), אך מאידך גיסא הרמב"ם עצמו כתב (הלכה ו) שהבא על הגויה ענשו כרת. 
גם בקרב חלק מן האחרונים, בכל קירבה מדובר באיסור מוחלט, אף ללא בעילה, למשל בדברי החפץ חיים: מה שכתבנו דמחוייב למסור נפשו על העריות לאו דוקא על הבעילה לבד אלא אפילו על חיבוק ונישוק של כל העריות או נכרית או נדה אפ"ה הדין דיהרג ואל יעבור דכל דבר שהוא אסור משום ע"ז וג"ע וש"ד אפילו אין בו מיתה אלא לאו בעלמא מחוייב למסור עצמו למיתה ובכל זה הוא עובר בלאו דלא תקרבו לגלות ערוה שדברים אלו מביא לידי גילוי ערוה, ומזה ימלאו רתת ופחד הפושעים בנפשותם ומזנים עם נרות ועריות ונכריות ועוברים ברצון נפשם על עבירה חמורה כזה שהדין דצריך ליהרג ולא לעבור אפילו אם רוצים לאונסו. וגם חייב כרת על איסור זה אפילו אם הזונה היא פנויה […] (חפץ חיים נדחי ישראל פרק יט אות ב).
גם במקומות נוספים מגע עם גויה שווה בדינו לכל מגע של איסור כגון אשת איש או נידה (ש"ך יורה דעה סימן קצה סק"כ), בשל הגדרתו כאביזריהו דגילוי עריות, והסכנה הטמונה בו להיסחף לבעילה ממש. הדברים הובאו גם בדברי החכמת אדם: וכן מי שלבו העלה טינא וחולה בחולת אהבה וחשק באשת איש או אפילו פנויה והיא נדה או גויה אף על פי שהוא מסוכן למות מוטב שימות ואפילו לספר עמה כדי לרוות תאוותו מוטב שימות ואל יספר עמה דכל דבר שהוא אסור משום עבודה זרה או גילוי עריות או שפיכות דמים אפילו אין בו מיתה אלא לאו בעלמא חייב למסור עצמו למיתה ובכל זה עובר בלאו דלא תקרבו לגלות ערוה (ויקרא י"ח, ו') שדברים אלו הוא מביא לגלות ערוה (סימן קנ"ז סעיף א' ובש"ך סעיף א' ובש"ך ס"ק י') (חכמת אדם שער איסור והיתר כלל פח).
לכל האמור לעיל יש להוסיף את איסור התורה: וְלֹֽא־תָת֜וּרוּ אַחֲרֵ֤י לְבַבְכֶם֙ וְאַחֲרֵ֣י עֵֽינֵיכֶ֔ם אֲשֶׁר־אַתֶּ֥ם זֹנִ֖ים אַחֲרֵיהֶֽם (במדבר פרק טו פסוק לט), ומפורש בירושלמי (ברכות פ"א ה"ה): ליבא ועינא תרין סרסורין דחטאה, כלומר – העין רואה והלב חומד והגוף עושה את העבירות (רש"י שם). מכאן למדו כי יש להתרחק מקרבה לנשים, ואף פנויות, ואף לא להתבונן בהן בדרך הנאה (ערוך השולחן אבן העזר סימן כא סעיף א), ויותר מכך, באיסור "לא תתורו" ישנו צד עבירה בהרהור בלבד, "אסור מן התורה להרהר באשה אפילו בפנויה. וחמור הרהור בפנויה ממגעה, שעל ההרהור עובר בלאו מן התורה שנאמר [דברים כג, י] ונשמרת מכל דבר רע, ופירשו רבותינו ז"ל [ע"ז כ ע"ב] שלא יהרהר אדם ביום ויבא לידי טומאה בלילה" (לבוש אבן העזר סימן כא סעיף א). ומחדד הבית שמואל (סימן כא סעיף ב), כי אף האוסרים התבוננות בפנויה רק מדרבנן, פוסקים כי הרהור בה אסור מן התורה.
מלבד מה שכתבנו, תוכל להוסיף עיון במס' עירובין יט ע"א, גם בזוהר במקומות רבים (בין היתר, פרשת שמות ג, ב, ופרשת ואתחנן רסו א), שם נכתבה חומרת המעשה, כמי שמרחיק מעליו את השכינה ומשקר בברית הקודש: "ולמדנו שאין קנאה לפני הקדוש ברוך הוא זולת קנאת הברית, שהוא ברית של השם הקדוש וסוד האמונה. מה כתוב, ויחל העם לזנות אל בנות מואב, מיד, ויחר אף ה' בישראל", וכן בדברי האר"י (שער רוח הקודש דף יד ע"א תיקון כ).
מכל האמור עולה, כי אין שום היתר למגע כלשהו של חיבה בין יהודי ובין גויה, קל וחומר מאכילת פת נכרי, שנאסרה. המעשה חמור, והשלכותיו קשות, גם אם לא נכתבו בתורה כאיסור מפורש.
בסיכום דבריי, אני מאחלת לך ולאחיך, שתזכו לברר הלכה באופן מדויק, וגם לחברך אני מאחלת ברכה והצלחה בדרכו החדשה, ומצרפת את המלצתי לעלות לארץ ישראל, ללמוד מתורתה, ובע"ה לא להתמודד עם שאלות קשות מעין זו.### שאלה  
 בכל חג מחדש, ובעיקר שרוב החגים חלים בימים חמים, אנחנו פותחים שוב את הדיון לגבי מקלחת. אמא שלי זוכרת שבבית הוריה בחו"ל לא נהגו להתקלח בשבתות ובחגים, אבל מצד שני גם באמצע השבוע לא התקלחו בכל יום. אני ממש אשמח לדעת אם יש בזה הלכה מסודרת. תודה. ### תשובה  
 שלום מיכל, את מעלה שאלה חשובה, שקשורה לנורמות החברתיות המקובלות בציבור, ושנקבעת גם על פי השאלה מהן דרכי ההתנהגות הרווחות. לשאלת המקלחת בימינו ישנו בסיס רחב להיתר, בעקבות השתנות נורמות ההתנהגות. בעקבות כך, אומר קודם בקצרה שמותר לאדם להתרחץ  ביום טוב.
וכעת אסביר את דבריי בהרחבה –
יום טוב מהווה מעין מצב ביניים בו אנו נוהגים איסור מלאכה בדומה לשבת, אך גם מותרים במלאכות שונות כביום חול: כָּל־מְלָאכָה֙ לֹא־יֵעָשֶׂ֣ה בָהֶ֔ם, אַ֚ךְ אֲשֶׁ֣ר יֵאָכֵ֣ל לְכָל־נֶ֔פֶשׁ ה֥וּא לְבַדּ֖וֹ יֵעָשֶׂ֥ה לָכֶֽם (שמות יב, טז). אמנם התורה הגדירה את היתר המלאכה לצורך אוכל נפש בלבד, אך חז"ל הרחיבו את ההיתר לצרכים נוספים מלבד אכילה.
למדנו מן הפסוק, שכל מלאכה הנדרשת לצורך אוכל נפש ביו"ט, מותרת, ובתוך כך גם הבערת אש. לשיטת בית הלל (במס' ביצה י"ב, ע"ב), מתוך שהותרה הבערה לצורך – הותרה נמי שלא לצורך. כלומר, מותר להבעיר אש גם שלא לצורך בישול. 
הגמ' (כתובות דף ז, ע"א) מביאה דיון בגדרי המלאכות המותרות ביו"ט, ומעלה את השאלה האם מותר לעשות מוגמר (שריפת בשמים לשם ריח נעים) ביום טוב, על פי הכלל שהבאנו. לכאורה, זוהי מלאכה מותרת ביו"ט אף שאין זה לצורך אוכל נפש, אולם מתוך התבססות על הפסוק: "אך אשר יאכל לכל נפש", למדו, שהיתר המלאכה מסוייג רק לדבר השווה לכל נפש. זאת אומרת, שצורך ייחודי לאנשים מועטים, אסור, ומכיוון שהמוגמר אינו מהנה את כל בני האדם, ואינו רווח אצל כולם, הוא אסור ביו"ט, וכן נפסק בשו"ע (או"ח, סימן תקי"א, סעיף ד'). מכאן מובן הכלל, שמידת היותם של מנהגים רווחים ומקובלים בציבור תגדיר את ההיתר או האיסור לעשיה ביום טוב. 
כיוון חשיבה אחר בנושא שהעלית, נעשה מתוך השוואה לדיני הרחצה בשבת, ולא במסגרת המלאכות המותרות ביום טוב. זאת משום שמדובר במעשה ייחודי, שנאסר בנסיבות היסטוריות, ויתכן שיש כאן היקש בין שבת ובין מועד.
בעניין הרחצה בשבת, הדבר נאסר מסיבות שונות, כגון: גזירת הבלנים, שמא יחממו מים בשבת (שבת, מ' ע"א), ומתוך כך נאסרה אפילו רחצת איבר איבר (אם רוחץ את רוב הגוף) במים שחוממו מערב שבת, (שו"ע, או"ח סי' שכ"ו, סעיף א'), סחיטת השיער, טלטול המגבת (ביצה, י"ז, ע"ב), טפטוף מים מחוץ לארבע אמות, (שבת מ', ע"ב) ועוד. בימינו נהוג להתרחץ בבתים ולא בבתי המרחץ, מה שמייתר את רוב החששות הללו (ראי למשל רש"י שבת לט, ע"ב ד"ה: בכלי), אך נאסרה רחצה במים שחוממו בדוד חשמלי, משום בישול המים שבדוד, וכן בישול הקרים הנכנסים לתוך הדוד (אלא אם כן המים חוממו לפני כניסת השבת, וכעת הם בטמפרטורה נמוכה, כך שאין בכוחם לבשל), ורבים מתירים רחצה בשבת במים שחוממו ע"י דוד שמש (ראי תשובתי בעניין). 
יתר על כן, כבר השו"ע (או"ח, סי' ש"ז, ס' ה') מתיר למי שמצטער, לרחוץ בשבת, ולבקש לצורך כך מגוי לבצע עבורו איסורי שבות, ורעק"א (שם אות ג) כתב: משמע דמצטער מותר לרחוץ אפילו [כל] גופו בחמין שהוחמו מערב שבת, וקיל יותר משאר שבותים, כיוון שהוא [אסור] רק מכח גזרה [הבלנים]. וכך נפסק גם בביאור הלכה. כיום מתירים רוב הפוסקים לרחוץ בשבת במים שחוממו מערב שבת, או בדוד שמש (כגון רעק"א ובה"ל לסימן שכו ס"א, שש"כ, פרק י"ד ס"א מתיר לרגילים להתרחץ בכל יום, או לחולים, פניני הלכה שבת א פרק יד, אות ח).
לגבי יו"ט, יש מי שנקט בכיוון של מלאכת יום טוב, ויש מי שהישווה לרחצה בשבת. השו"ע הביא את דין הגמ' (סימן תקי"א, ס' א-ב) שמותר לעשות ביו"ט מדורה כדי להתחמם כנגדה, וכן לחמם מים לצורך רחיצת פנים, ידיים ורגליים, אך לא לרחיצת כל הגוף, ואפילו אם אין רוחצים את כולו בבת אחת, אולם השו"ע לא נימק מדוע כתב כן. הרמ"א הביא טעם לשיטתו, מכיוון שזה נהוג אצל מפונקים ומעונגים בלבד, וכוונתו, שאינו שווה לכל נפש (על פי שבת מ' ע"א). כך סוברים גם התוס', הר"ן והמאירי (ביצה כ"א, ע"ב), מרדכי (ביצה פרק יום טוב רמז תרפ), החינוך (מצוה רצח סעיף ה), ערוה"ש (או"ח סי' תקיא ס"ב), שולחן ערוך הרב (אורח חיים סימן תקיא סעיף א), משנה ברורה (שם סק"י) וחיי אדם (חלק ב-ג כלל צה סעיף י) יוצא מכך שהמחמם מים לצורך רחצת כל הגוף ביו"ט, עובר על לאו דאוריתא. לעומת זאת דעת הגאונים, הרי"ף (ביצה יא ע"א), הרמב"ם (הל' יום טוב, פרק א', הט"ז), וסמ"ג (לאוין סימן עה) – שאין בזה איסור דאוריתא, אלא בדומה לשבת, נאסר רק משום גזירת המרחצאות, כלומר, הרחצה עצמה מותרת כאכילה ושתיה, אך בשבת היא נאסרה כדי להימנע מחימום מים האסור בשבת, ובה בלבד. 
ראינו אם כן, שני כיווני היתר: האחד – מתוך שהותרה הבערה לצורך אוכל נפש, הותרה גם שלא לצורך אוכל, ובלבד שתהיה דבר השווה לכל נפש, וכאן יש לשאול, האם רובנו נוהגים להתרחץ בכל יום, והשני – כל צרכי הגוף והנאותיו נחשבים כאוכל נפש. מכיוון שכך, מותר לחמם מים לצורך רחצה ביום טוב, וממילא גזירת הבלנים אינה מועתקת משבת ליו"ט. 
לכן, נראה שבימינו יש להתיר רחצה בימים טובים, שכן גזירת הבלנים אינה חלה על רחצה בבית פרטי, ומשום היותה שווה לכל נפש, ולא שייכת למפונקים בלבד. בזמננו תנאי ההיגיינה השתפרו ביותר, וכולם נחשבים כאיסטניסטים ביחס לקריטריונים המקובלים בגמרא ובפוסקים (בעיקר באירופה הקרה), ופוק חזי מאי עמא דבר, אנו מתקלחים בכל יום, ואדם המזיע חש חוסר נוחות רבה, עד כדי פגיעה בעונג החג. מכיוון שכך, הרחצה נחשבת כמעשה יומיומי, בחול ובחג, ולכן מותרת. מבין פוסקי דורנו, הובא בשמירת שבת כהלכתה, בשם הרב ש"ז אויירבך (פרק יד סעיפים ג, ז, ובהערה יג שם), כי מים שהתחממו בדוד שמש דינם כמים שהוחמו בערב יום טוב, ולכן מותר לשיטת השו"ע לרחוץ בהם את כל הגוף ביום טוב, מעבר לכך, מעלה הכותב שאלה (שם בהערה כא) מדוע בימינו אסור עדיין לרחוץ את כל הגוף, הרי זה שווה לכל נפש, ולכל אדם ישנה בביתו מקלחת (אמנם הוא אינו משיב על תהיה זו). לגבי מים שחוממו ביו"ט באמצעות דוד-שמש או דוד-חשמלי עם שעון-שבת שהופעל לפני החג, מתיר הר"ע יוסף (חזון עובדיה, שבת, ח"ו עמ' פז, וילקוט יוסף שבת ד סימן שכו), וכך גם נפסק להיתר בפניני הלכה (מועדים פרק ה סעיף י).
בסיום הדברים אעיר, שיש להיזהר מסחיטת השיער והמגבת, ולהימנע משימוש בספוג בשל סחיטתו. כמו כן יש להשתמש בסבון נוזלי, לאוסרים סבון מוצק בשבת (מדין ממרח או נולד).
 
הרחבה:
חשוב לציין שהרי"ף וכן הרמב"ם, וככל הנראה אף השו"ע (או"ח, סי' תקי"א, סעיפים א'-ב') אינם מתייחסים כלל לקריטריון של "דבר השווה לכל נפש", ובנושא הרחצה כתב רמב"ם: רחיצה וסיכה הרי הן בכלל אכילה ושתיה. ומכאן הוא מתיר לחמם מים לרחיצת פניו, ידיו ורגליו, אולם ברחצת כל הגוף- מקיש הרמב"ם משבת ליו"ט, ואוסר בשל הגזירה. (ואת המוגמר שאסרה הגמ', הוא אוסר משום איסור מכבה). לגבי מים שהוחמו מערב יום טוב- מתיר השו"ע לרחוץ כל גופו, ואילו הרמ"א אוסר כמו בשבת. 
המשנ"ב דן בהבערת אש שלא לשם בישול, והביא את פירוש הרמב"ם להיתר- שגם כל דבר הגורם הנאת הגוף, נכלל בהגדרת אוכל נפש, (אך הוסיף את התנאי שיהיה שווה לכל נפש). וזו הסיבה להתיר לעשות מדורה או להדליק תנור כדי להתחמם. גם הרשב"א והר"ן (שבת לט ע"ב) כתבו שכל צרכי הגוף, מותרים ביו"ט אף ללא ההיתר של "מתוך שהותרה הבערה לצורך אוכל נפש, הותרה גם שלא לצורך", וכן כתב המג"א בסי' תק"א, סק"ג. גם הה"א שהובאה בגמ' להתיר את המוגמר, מוכיחה למעשה שהגדרת "אוכל נפש" כוללת גם הנאת הנפש, אלא ש'אוכל' ממש, מותר בהכנה גם כאשר אינו שווה לכל נפש, ואילו הנאות הגוף מותרות רק בדבר הרווח בשימוש. 
עידית### שאלה  
 . ### תשובה  
 האם אפשר לאכול משהו פרווה בחזקת בשרי עם משהו פרווה בחזקת חלבי?
התשובה:
שלום וברכה.
בשאלתך השתמשת במונח 'בחזקת בשרי/חלבי'.  המונח הזה אינו מונח הלכתי וגם אינו ברור. למרות זאת משתמשים במונח הזה היום והוא יוצר בלבול. 
ננסה לברר לאיזה מקרה התכוונת. 
אם כוונתך לאכילת מאכל פרווה שהתבשל בכלי חלבי נקי ביחד עם מאכל פרווה שהתבשל בכלי בשרי נקי (למשל פסטה שבושל בסיר בשרי ביחד עם רוטב שבושל בסיר חלבי) – מותר לאכל את שני המאכלים שהם פרווה זה עם זה. 
אך יתכן שבשאלתך התכוונת למקרה אחר – 
התשובה תשתנה גם לפי הכלי: האם הוא סיר או תנור, סוג השימוש, והאם עברו 24 שעות מאז השימוש האחרון. דהיינו: האם הכלי בן יומו או לא (האם ב24 השעות שקדמו לבישול המאכל הפרווה בישלו בו בשרי או חלבי)? 
האם יש דין שונה כשמדובר בתנור ולא בסיר? 
נפרט כעת מקרים שונים ודינם:
מאכל פרווה שהתבשל בסיר 
הפסק לאשכנזים (ראי בהרחבה הבדלי פסיקה בין אשכנזים לספרדים מתוך הבנת הגמרא) 
 שאין לאכול מאכל פרווה שבושל בסיר בן יומו חלבי עם בשר או ההיפך.
מותר לאכול את מאכל הפרווה שבושל בסיר בשרי בן יומו בצלחת חלבית גם אם הוא חם. 
בדיעבד אם ערבבו את המאכל הפרווה שבושל בסיר בשרי, עם חלב  – מותר לאכול.
מאכל פרווה חריף שבישלו אפילו בסיר שאינו בן יומו בשרי אסור לאוכלו עם חלב אפילו בדיעבד (רמ"א יו"ד צ"ה סעיף ב)
בסיר שאינו בן יומו יש טעם פגום, חלש יותר, של הבשר ומותר לכתחילה לאכול מאכל פרווה שבושל בסיר שאינו בן יומו יחד עם חלב (רמ"א יו"ד סימן צ"ה סעיף ב בשם האיסור והיתר הארוך וזו לשונו בכלל לד סעיף ו – "ומיהו אם נתבשלו הביצים או הירקות בכלי של בשר שאין בן יומו וכן דג שנצלה בשפוד של בשר שאין בן יומו מותר לכתחילה ליתנן בחלב אליבא דכ"ע שהרי יש כאן שני צדדין דהיתר. נותן טעם לפגם וג' נ"ט בנ"ט ואע"פ שהוא לכתחילה גמור")
אולם בפסיקה המקובלת נהגו להחמיר כחכמת אדם ולא לאכול מאכל פרווה שהתבשל בכלי שאינו בן יומו יחד עם בשר/חלב אם התכוונו לבשל כדי לאכול עם המין ההפכי משום "דנותן טעם לפגם אסור לכתחילה" (חכמת אדם הלכות בשר בחלב כלל מח, ג"כ בשם איסור והיתר הארוך כלל ל"ד סעיף א והבנתו את סעיף ד כדיעבד. דהיינו: האיסור והיתר הארוך מתיר רק אם בדיעבד כבר התבשל הפרווה בכלי בשרי שאינו בן יומו ואז אפשר לכתחילה לאכול עם חלב)
לכן לשאלתך – אפשר לאכול מאכל פרווה שבושל בסיר בשרי שאינו בן יומו יחד עם מאכל פרווה שבושל בסיר חלבי שאינו בן יומו משום שהחומרה של החכמת אדם היא רק במקרה שבישלו בסיר שאינו בן יומו בשרי כדי לאוכלו בחלב (שם) 
אין לכתחילה לאכול מאכל פרווה שבושל בסיר בן יומו חלבי יחד עם מאכל פרווה שבושל בסיר בן יומו בשרי אא"כ מדובר במאכל קר.
הפסק לבני עדות המזרח
מאכל פרווה שאין בו חריף שבושל בכלי בשרי או חלבי אפילו היה בן יומו נקי  – דינו פרווה ומותר לכתחילה לאכול עם ההיפך.
אם הכלי לא היה נקי לגמרי ונשאר בו מעט מאכל/שומן חלבי או בשרי, אם אין במאכל הפרווה כדי שישים יותר ממעט המאכל/שומן שנשארו בכלי, המאכל אינו פרווה ואסור לאכול עם ההיפך.
 
מאכל פרווה שנאפה בתנור 
לאשכנזים 
 א.   תנור שאפו בו מאכל בשרי או חלבי תוך 24 שעות, אם אפו בו מאכל פרווה, אין לאכול עם ההיפך.
ב.  אם בתנור בן יומו בשרי/חלבי אפו מאכלים יבשים ללא רוטב, יש לבדוק שאין שאריות מאכל בתנור ולהפעיל את התנור על חום מקסימאלי לחצי שעה. הדבר נחשב לליבון קל ומותר אח"כ לאפות מאכל פרווה בתבנית פרווה ולאכול עם ההיפך (מבוסס על אגרות משה יו"ד א,מ שמתיר בשרי וחלבי יבשים, לא פרווה!, בזה אחר זה גם ללא הפעלת התנור כלל).
לבני עדות המזרח 
מותר לאכול מאכל פרווה שנאפה בתנור בן יומו בשרי/חלבי ללא שיירי מאכל שנראים בעין ,ללא צורך בליבון קל עם בשר/חלב.
 
מאכל חלבי/בשרי שנאפה באותה עת עם המאכל הפרווה – לספרדים ואשכנזים
אם ניצלה יחד עם תבשיל בשרי/חלבי לח מגולה, הרי שהאדים הופכים אותו מפרווה לבשרי/חלבי ואין להתייחס אליו כאל מאכל פרווה.
אם נאפה הפרווה יחד עם תבשיל או מאפה חלבי/בשרי לח ואחד מהם היה מכוסה, הפרווה או המאכל השני – מותר לכתחילה לאוכלו עם המין השני. 
אם המאכל הפרווה היבש נאפה יחד עם מאכל חלבי/בשרי יבש ושניהם מגולים, אסור לאכול עם המין הנגדי משום שנאסר משום ריחא.
אם במקרה הנ"ל אחד היה מכוסה, הפרווה או המאכל השני, מותר לכתחילה לאכול את הפרווה עם המין הנגדי.                                                            
 
בכל המקרים, עדיף לא לאפות ולצלות לכתחילה מאכלי פרווה בו זמנית עם מאכל חלבי/בשרי.
בברכה
שורלה
   
הרחבה
מהגמרא בחולין (קיא:) אנו למדים עקרון בסיסי וחשוב לעניין מאכל פרווה שבולע טעם בשרי /חלבי:
"דגים שעלו בקערה רב אמר: אסור לאכלן בכותח. ושמואל אמר: מותר לאכלן בכותח.
רב אמר: אסור, נותן טעם הוא. ושמואל אמר: מותר, נותן טעם בר נותן טעם הוא.### שאלה  
 שלום, 
קודם כל אשמח ממש לברך אתכן על פתיחת האתר! אין לי ספק שהיא תביא מענה להרבה בנות שעד כה נמנעו משאילת שאלות הלכתיות מתוך התפדחות, בושה או בעקבות חוסר בכתובת לפנות אליו. 
אני אשמח לשאול על הלכות צניעות.  אקדים בכמה משפטים על עצמי. 
אני אוהבת להגדיר את עצמי "דוסית" וביחס לחבורות מסויימות אני אוגדר כך וביחס לחבורות אחרות לאו דווקא. 
אני משתדלת ללכת עם חצאית שעוברת את הברך (אך לרוב ללא הצלחה) והתחלתי גם ללבוש טישרטים לאחרונה. אני מרגישה שככל שאני גדלה אני מרחיבה קצת את הגבולות שלי. 
 
א. כי אני גבוהה והמבחר של בגדים צנועים לגבוהות לא ענק וגם כשיש אני חושבת שיש ערך חשוב גם ביהדות להרגיש יפה. ואני מרגישה שהרבה פעמים הרצון להרגיש יפה מול הרצון להיות צנועה הלכתית מתנגש לי (במיוחד עם המבחר הלא רב שקיים במחירים נגישים). 
 
ב. אני שמה לב שהיחס שלי להלכות באופן כללי קצת יותר מתגמש עם הגיל (לפי מה שהבנתי זוהי תופעה מוכרת ב"רווקות") אולי כי ערכים אחרים תופסים יותר מקום בחיי מפעם ולכן יכולות להיווצר יותר התנגשויות או אולי כי ככל שאני גדלה אני פחות נמצאת במסגרת תורנית עם כל הכולל בתוכה.
צר לי על ההתנגשות שאני חווה וקשה לי עם כך שאני לא מקפידה עד הסוף על הפרטים. אני מרגישה קצת מתפשרת ולא שלמה פה או שם. 
הייתי שמחה לשמוע מה דעתכן בעניין ומה הלכות צניעות (המקובלות אבל לא מחמירות) בנושא של אורך חצאית, שרוול ומכנסיים (רחבות?). היום מספר גדול של המגזר הדתי לאומי מתלבשים לא לפי ההלכות צניעות הקלאסיות. 
האם יש לכך השפעה על גדרי הצניעות של היום? האם ההלכה מתייחסת להשפעת הסביבה על הלכות צניעות? 
תודה רבה
 . ### תשובה  
 שלום לך שואלת יקרה.
קודם כל אני רוצה לברך אותך על השאלה שלך ועל הנכונות שלך לברר את נושא הצניעות בלבוש. זה נושא מאוד חשוב לדעתי, במיוחד בדור שלנו. השאלה שלך נחלקת לשני היבטים: האחד, המישור ההלכתי, השני, חוויות וקונפליקטים אחרים שנלווים לרצון שלך להתלבש באופן צנוע.  
בנוגע למישור ההלכתי, אני מפנה אותך לתשובה שכתבתי בנושא כאן באתר משיבת נפש, בה פירטתי את הגישה ההלכתית המקלה בנוגע ללבוש נשי צנוע. הסברתי שם מה עומד לדעתי מאחורי הבחירה בגישה המחמירה לעומת הגישה המקלה, וכעת אוסיף כאן עוד נדבך המתייחס לשאלתך בנוגע לתרבות: 
הגישה המקלה מתחשבת בכך שיש איברים שהמטען המיני שלהם הוא תלוי-תרבות, ולכן בחברות מסוימות אין צורך להצניע אותם. יחד עם זאת, יש איברים שההלכה, גם הגישה המקלה, לעולם לא תאפשר להם להפוך להיות נטולי משמעות מינית, אפילו אם תרבות מסוימת מנסה להסיר מהם את המשמעות המינית שלהם. ההתעקשות ההלכתית הזו מגיעה דווקא מתוך ההבנה היהודית של חשיבות המיניות, וחוסר מוכנות "למוסס" אותה ולוותר עליה, להפוך אותה ל"לא כזו משמעותית". (פירטתי על כך בספרי שעתיד לראות אור בשנה הקרובה "מה את מבקשת: ספר על אהבה וגוף"). 
וכעת לשאלותייך האחרות: 
לדעתי "יופי נשי" לא חייב להתנגש עם לבוש צנע, ואפילו להיפך. לפי הגישה ההלכתית שפירטתי בתשובה הנ"ל, אין כל דרישה כלפי האישה לטשטש את יופייה. הדרישה היא אך ורק להצניע את אותם אזורים בגוף הנשי שההלכה מגדירה אותם כבעלי משמעות מינית. מכאן שאת יכולה להתלבש בצניעות ובנוסף לכך להיות מטופחת, מאופרת, לענוד תכשיטים, ו"להתפרע" עם בדים בצבעים שונים, אפילו כאלה ש"מושכים את העין" (!). כל עוד "החלקים המכוסים" אכן מכוסים, את יכולה להרגיש צנועה ויפה ואין בכך כל סתירה. 
אמנם, לפעמים נשים מסוימות מרגישות שהשמלה הפחות-צנועה, יפה יותר מהלבוש הצנוע. לפעמים שמלה מסוימת נדמית להן יפה יותר מאשר אותה שמלה בדיוק, אבל בגזרה ארוכה יותר בשרוול או בחצאית. אני חושבת שהתחושה הזו נובעת מכך שהגוף הנשי הוא יפה, (גם החלקים המיניים שלו), ולפעמים אנחנו מרגישות שחבל לוותר על הצגת היופי שלו באמצעות בגד קצר יותר. אם את מתמודדת לפעמים עם התחושה הזו, אני מציעה לך 4 פתרונות שונים, שכל אחד מהם מדגיש חיבור פנימי למשהו אחר: 
להתחבר לתחושת ההקרבה למען ערך שאת מאמינה בו: לקבל את העובדה שכל עוד ההלכה מטילה מגבלות על חשיפת הגוף הנשי ועל המבט הגברי, היופי של הגוף שלנו לא יוכל להתבטא באופן מקסימלי כלפי חוץ. לקבל זאת מתוך הבנה שלפעמים אנחנו כאנשים דתיים נדרשים להקריב דברים מסויימים למען ההלכה, ובמקרה שלך, גם למען ערך הצניעות. הקרבה שאת מתחברת אליה, יכולה ליצור תחושה טובה ולא רק מתסכלת. 
להתרגל למודל-יופי אחר, ולהתחבר אליו:  אנשים רבים, גברים ונשים, (ובתוכן גם אני עצמי), דווקא בכלל לא חווים את הבגד החשוף כמשהו יפה. דווקא לבוש שיש בו יותר בד ופחות עור חשוף, מרגיש להם יפה יותר. הם יתארו את הבגדים הצנועים כמשהו אצילי ומסתורי יותר, ולעומת זאת, ירגישו שהבגדים החשופים לא מצליחים להעביר את התחושה האצילית והמיוחדת הזו. פעמים רבות בחיים שלנו אנחנו זוכים לאמץ טעם נרכש חדש. אני חושבת שתפיסת היופי שלנו היא נרכשת, ולכן את מוזמנת לבחון אם את יכולה לתפוס את הבגד הצנוע כיפה יותר בכל מצב, ואם לא, לנסות לעבוד על זה בתוך תוכך. 
להתחבר לתחושה של שמירת המיניות לנישואין: החלקים בגופנו שלא זוכים לחשיפה פומבית, הופכים להיות עבורנו טעונים במשמעות. היהדות מחברת בין המשמעות המינית של הגוף לבין ברית הנישואין. בכל פעם שאת בוחרת שלא לחשוף חלקים מסוימים מגופך, את מרוויחה בכך את המשמעות המרגשת והסודית שנלווית להם. בע"ה לאחר שתינשאי לבחיר ליבך, החוויה המינית של חשיפת גופך תהיה שונה לחלוטין מהחוויה של אישה שגופה חשוף בחיי היומיום. 
להתחבר ל"תיוג החברתי" שהלבוש הצנוע מתייג אותנו: נכון, יש אנשים שזה מבאס אותם להיות מזוהים מיד כ"דוסים". במקרה שלך, את דווקא מגדירה את עצמך כדוסית, כך שהלבוש הצנוע שלך יכול לשקף את ההגדרה העצמית שלך באופן אותנטי. אבל בנוסף לתיוג המגזרי, הלבוש הנשי הצנוע מתייג אותך בעוד אופן. אם את לבושה באופן צנוע שהוא גם יפה, אז הלבוש הזה מתייג אותך כאישה שמחוברת לרעיון הצניעות, ולרעיון שמירת המיניות לברית הנישואין. אני חושבת שאישה המתלבשת יפה ובצניעות, אפילו בלי להתכוון לכך, נוקטת בבחירת הלבוש שלה, עמדה ייחודית מאוד בנוגע למיניות ולמקום שלה בעולמנו. 
 
מאחלת לך שתמשיכי להיות קשובה לעצמך, ושתצליחי להתחבר כמה שיותר ללבוש הנשי הצנוע והיפה.### שאלה  
 בזמן ווסת כאבי המחזור מונעים ממני לישון. יש היתר לקחת משככי כאבים בשבת?
 . ### תשובה  
 שלום שואלת יקרה,
אכתוב תשובה קצרה ולאחר מכן ארחיב בנושא
חכמים גזרו על נטילת תרופות ועל עשיית פעולות של רפואה בשבת. במקרה שמדובר בכאב המתפשט בכל הגוף שגורם לך לשכב הגזרה לא חלה עליך. גם כאשר יש לך צער (שאינו קשה וגורם לשכב) הקלו הפוסקים  במקרה של תרופה לשיכוך כאבים המיוצרת בבתי חרושת (ולא באופן ביתי).
ולכן, במקרה שלך ניתן ליטול משככי כאבים כדי להקל על כאבי המחזור ולאפשר לך לישון.
 
ולתשובה בהרחבה –
חכמים גזרו על פעולות של רפואה "גזירה משום שחיקת סממנין" (מסכת שבת נב, ע"ב) ומסביר שם רש"י שהגזירה חלה על כל פעולות הרפואה (ולא רק נטילת תרופות), שאם תותר רפואה כלשהי יבוא להתיר שחיקת סממנים שהוא איסור דאורייתא משום טוחן. אך פעולות או מאכלים שגם בריאים רגילים בהם, מותרים (שו"ע או"ח שכח, לז) וכן מותרות פעולות של רפואה שאין בהן פתרון תרופתי שיכול להחליף את הפעולה (כך שאין חוששים שמא יבוא לשחוק סממנים (שם מב-מג ומשנה ברורה ס"ק קל).
ביחס לטעם הגזירה כותב בעל הציץ אליעזר (חלק ח סימן טו, טו) "מתוך שאדם בהול על צערו אי שרית ליה אתי גם לשחוקי כשלא ימצא מן המוכן לפניו" – מתוך צערו, אם יותר לו ליטול תרופה יבוא גם לשחוק סממנים כאשר לא ימצא מן המוכן לפניו".
ובהמשך דבריו: "ויעוין בחיי אדם כלל ס"ט סעי' א' שמסביר ג"כ דבר האיסור בזה בנוסחא: דאם נתיר לו לעשות רפואה המוכנת מערב שבת יטעו לומר שמותר לשחוק הסממנים בשבת. והיינו כנ"ל שיבואו לטעות וללמוד מזה בדרך כלל שמותר גם לשחוק סממנים בשבת לצורך רפואה". – שמא אם נתיר נטילת תרופות ילמדו מכך שמותר גם להכין אותם.
 
על מי חלה הגזירה?
בכדי לענות על כך נבחין בין שלשה סוגי חולים (חוץ מהחולה בפיקוח נפש, שעבורו מותר לעבור על כל מלאכה כדי להצילו ואין זה מדיוננו כאן)
"מיחוש בלעמא", אדם הסובל מאי-נוחות אך הוא עדיין יכול לתפקד כרגיל. אדם כזה נקרא בראשונים "מתחזק והולך כבריא" – במקרה זה חלה גזירת רפואה (שו"ע או"ח שכח, א).
"מצטער" הוא אדם שהמיחושים גורמים לו לצער אך הוא לא נפל למשכב. בעקרון חלה גם על ה"מצטער" גזירת שחיקת סממנים. הרב נויברט מביא את דעת רבי עקיבא איגר (בשמירת שבת כהלכתה לד, ג הערה ז) שלדעתו בכל מקום של צער לא גזרו חכמים ולכן יהיה מותר ליטול תרופה, אך הוא מביא גם את דעת רבי שלמה זלמן אוירבך שפוסק שדווקא במצטער גזרו.
יש מי שפוסק להקל היום כיוון שתרופות אינם מיוצרות בבתי החרושת ויש מי שמחמיר. על כך נרחיב בהמשך.
"חולה שנפל למשכב מחמת חוליו" הוא אדם חולה שאין בו סכנה או שיש לו כאב שמצער את כל גופו, גם אם לא נפל למשכב בפועל, כגון מי שיש לו כאב ראש חזק שמשפיע על כל גופו. במקרה זו מותר לומר לגוי לעשות עבורו מלאכה ואף ליהודי מותר לעבור איסור דרבנן בעצמו בשינוי עבור החולה. (שו"ע שם ס' יז)
 
כל אדם חווה את הכאבים באופן אחר ויהיה עליו להחליט באיזה קטגוריה הוא נמצא וכותב השמירת שבת כהלכתה "וסיווגם תלוי במזגו של כל אחד ואחד" (שם סעיף ב).
 
דין ה"מצטער" היום כאשר תרופות מיוצרות בבית החרושת ולא באופן ביתי
פוסקי זמננו מעלים את השאלה ביחס לימינו כאשר התרופות מיוצרות בבתי החרושת ועל כן החשש שמא יבוא לשחוק סממנים אינו קיים. ישנם צדדים להחמיר כיוון שהגזירה אינה מתבטלת (ובאופן כללי, בטלה הטעם לא בטלה הגזרה, אלא אם כן יעמדו מניין חכמים ויבטלו את הגזרה (ביצה ה, ע"א)) ועוד, שיש עדיין אנשים שמכינים רוקחות טבעית בביתם. כך מתלבט הציץ אליעזר בקונטרס משיבת נפש בענייני רפואה בשבת, ולמרות שקובע מצד אחד ש"קשה להקל בזמן הזה" אך הוא פוסק בסיכום שבמקום צער ניתן להקל בתרופות הנעשות בבתי חרושת ויש לדונם כשאר פעולות רפואיות שאין להם פתרון תרופתי אשר לא נכנסו לגזירה. כמו כן, הולכים אחר הרוב, ולא אחר המיעוט שבמיעוט שמכינים תרופות בעצמם (חלק ח', סימן טז, טז).
כן הרב אליעזר מלמד פוסק שבמקרה של מיחוש נכון להחמיר כגזירה אך במקום של צער אפשר ליטול תרופות. אך הוא מוסיף שהרגיל ליטול תרופות אלו ודואג לכך שהם יהיו תמיד בביתו, אף במקרה של מיחוש מותר ליטול את התרופה.
כדי לאבחן אם האדם הוא בגדר מצטער ולא רק מרגיש מיחוש, הרב מציע לשאול את השאלה הבאה: האם הוא מוכן לטרוח כדי להביא את התרופה כגון ללכת ק"מ למקום הימצאה? אם כן, סימן שהוא ממש מצטער ויכול ליטול את התרופה המיוצרת בבית החרושת. הוא מוסיף שהרגיל ליטול משככי כאבים ודואג לכך שתמיד יהיו לו בבית, מותר אף במיחוש ליטול את התרופה. (פניני הלכה שבת פרק כח, סעיף ה-ו).
ועוד פסק כך התשובות והנהגות (כרך ה', צד) "יש סמך להתיר דיש לומר דבכל הטבליות אין לגזור משום שחיקת סממנים, דכיון שצריך מלאכה רבה לעשותו ולא מספיק בשחיקת סממן, ואין ביד סתם אדם לעשותו, אין לגזור שמא יבוא לשחוק הסממנים".
במשככי כאבים יש יותר מקום להקל מכיוון שאינם מרפאים אלא רק מרגיעים את הכאב (שו"ת מנחת יצחק חלק ג סימן לה – במקום צער גדול, ציץ אליעזר שם סעיף כא וילקוט יוסף שבת ד,נב). אך הרב נויברט אינו מקל במקרים של שיכוך כאבים ותרופות המיוצרות בבית חרושת, אלא אם כן ערבב אותם (טבליות או טיפות להקלה על הכאב) מערב שבת בתוך משקה כך שלא ניכר התרופה שבו (שמירת שבת שם סעיף ג ו-ה').
 
לסיכום, אם הכאבים שלך חזקים ומתפשטים בכל הגוף, בוודאי שמותר לך ליטול תרופות וביניהם משככי כאבים. גם אם את בספק אם הכאב שלך הוא אכן ברמה כזו (של "חולה שאין בו סכנה") או רק ברמה של כאבים המצערים אותך ("מצטער"), בגלל שמדובר בספק דרבנן והכלל הוא שבספק דרבנן יש להקל, מותר לך ליטול תרופות.
יתירה מזאת, גם אם את בוודאי במצב של "מצטער", מותר ליטול תרופות שאין מכינים אותם באופן ביתי מכיוון שלעומת המחמירים ראינו שיש מתירים, ושוב, מכיוון שמדובר בגזירה דרבנן אנחנו סומכים על המתירים. וכל שכן במקרה של משככי כאבים שרבים מתירים, אף יותר מתרופות, וכן אם הוא רגיל בהם ודואג שיהיו בביתו (אפילו במקרה של מיחוש)
בברכת בריאות וטוב,
רחל### שאלה  
 . ### תשובה  
  
תשובה:
בשאלתך הקצרה פתחת צוהר לתמונת חיים מורכבת. נראה כי השאלה נובעת מחיים מלאים מסירות נפש ואהבה: הן כלפי המשפחה והן כלפי ה' ותורתו. בוודאי שלחזור בתשובה ולשמור על קשרי הקרבה והאהבה אל בנות ביתך זהו אתגר עצום שאיתו אתה מתמודד. כוחות הנפש שכנראה נדרשים ממך במציאות חיים זו, הם שיוליכו אותך גם במצב הנוכחי.
מהזוית ההלכתית, התשובה לשאלתך היא שאכן אי אפשר לסעוד בשבת במסעדה. האכילה במסעדה שפתוחה בשבת תביא לחילול שבת (בהכנה וחימום של האוכל עבורך, בתשלום, בהדפסת חשבון) המזון אינו כשר, כלי הבישול טרפים ועלולות להיות בעיות הלכתיות נוספות. על כן אכן אין אפשרות להצטרף לסעודת ליל שבת עם בני המשפחה במסעדה זו. 
זוהי הזוית ההלכתית. מתוך שאלתך עולה שאתה מודע להלכה, אבל מחפש בכל זאת פתרון. בכך אתה מביא לידי ביטוי ערכים חשובים שגם להם יש משקל רב בעולם התורה – שמירת השלום בין בני המשפחה, "ואהבת לרעך כמוך". אכן, יש לשמור על הרגישות ולחפש את דרך ההתנהלות שתמעיט ככל הניתן את הקונפליקט סביב הפערים במשפחה. 
 
מכאן ואילך אין לנו הנחיות הלכתיות חותכות אלא רק עצות שיתכן ויועילו. אתה הוא המכיר את עצמך ואת המשפחה ותוכל למצוא את דרך ההתמודדות המתאימה לך ולכם.
עצה ראשונה היא להציג את המגבלה שההלכה מציבה בפניך באופן מדויק ככל הניתן כלפי בנות המשפחה. הבעיה היא ספציפית לשבת, ומתיאור התכנון שהבאת בשאלה עולה כי רק סעודה אחת היא בעייתית – סעודת ליל שבת. אינך יכול לוותר בנקודה זו, אבל זו רק נקודה אחת. היא לא גוררת בהכרח את ביטול החופשה כולה.
עצה שניה היא לשים את הדגש על הקשר הקיים ביניכם והתכנים החיוביים, ולתת פחות מקום למחלוקות ולריחוק. למשל, לצד סירובך לחלל שבת, אתה יכול להציע תוספות משלך לחופשה, הפתעות שמתאימות לאמונתך וישמחו את אשתך. כך תבטא את חוזק הקשר ביניכם, שאינו סותר את ההקפדה ההלכתית.
 
מהן האפשרויות המעשיות העומדות בפניך במצב זה?
להציע בעדינות לבנות שיבחרו מלון כשר בו ניתן לקבל סעודות גם בשבת. כך האחדות המשפחתית תישמר לכל אורך החופשה.
להתפצל רק לסעודה אחת, בה שאר המשפחה תלך למסעדה ואתה תלך לבית הכנסת ותסעד סעודת שבת במלון. הפיצול לא קל אבל מאוד מצומצם.
להציע שבליל שבת יצאו האשה והבנות ל"ערב נשים" אליו גם אתה וגם החתן לא תגיעו. כך פרישתך מהמשפחה תהיה בולטת פחות, ויתכן שהנשים ירויחו חוויה מקרבת וגוון מיוחד נוסף לחגיגת יום ההולדת.
יתכן שמתוך דיבור מכבד ואוהב עם הבנות יעלו רעיונות נוספים. 
חזק ואמץ בדרכך. יהי רצון שמתוך נאמנותך לשמירת השבת תזכה להמון נחת וחיבור משפחתי שמח ואיתן.### שאלה  
 ברצוני להוסיף שם נוסף, אף פעם לא הרגשתי מחוברת ככ לשמי, השם שלי אף פעם לא היה נפוץ, אך אני קרויה על שם סבתי, לה יש אופי חזק מאוד.
ברצוני להתייעץ האם מומלץ להוסיף שם במקרה כזה. והאם שם לועזי יכול להיות בסדר? חשבתי על השם ז'קי- על שם סבתי ז'קלין, מרגיש לי יותר מחובר אליה מגילי
 
שלום יקרה,
בתקופה האחרונה ישנה תנועה הולכת וגוברת של שינוי שמות ותוספת שמות. אני רואה בשאלתך דוגמא ראויה לשבח לכך שאינך עושה מעשה ללא בירור מקדים וללא חשיבה.
הנושא של שמות ומשמעותם, ובתוכו השאלה של שמות לועזיים הוא נושא רחב ונוגע בעולם הקבלי, אינני מצויה בנבכי עולם זה, אם תרצי הפניה למומחה בעניין אשמח להפנות אותך.
באופן כללי נראה לי שאם את מרגישה שהוספת השם ג'וליה או ג'וליט, על אף היותם שמות לועזיים, מחברת אותך לסבתא שלך ומכבדת אותה, אין מניעה מהוספת אחד משמות אלו. לאורך ההיסטוריה יהודים נקראו בשמות לועזיים רבים. אין בכך איסור הלכתי למרות שישנם רבנים הסוברים שזה לא אידיאלי (למשל אגרות משה או"ח ח"ה סימן י').
 
בהצלחה, וכל טוב.
רחל
  
 
 חזרה  
נושאים נוספים. ### תשובה  
 יש לי שאלה
שם דואר אלקטרוני*
גיל מין אזור בארץ עדה \ מוצא נושא השאלה* השאלה*CAPTCHA
  
הפנייה ל"משיבת נפש" יכולה להיות אנונימית, עם זאת כל פרט שתבחרו לשתף יעזור לנו בדיוק התשובה והתאמתה אליך אישית. השאלות והתשובות יפורסמו באתר ללא פרטים מזהים ובמידת הצורך ישונו פרטים בגוף השאלה כדי להגן על צנעת הפרט.
בשל השאלות הרבות המופנות אל הרבניות אנו ממליצים להתאזר בסבלנות בהמתנה לתשובה. אם יש צורך במענה דחוף אנא ציינו זאת בפנייתכן. זמן המענה הרגיל הוא כשבועיים.
לתשומת לבכם, השאלות מגיעות למנהלות האתר, ומועברות למשיבות השונות בהתאם לתחומי העניין והפניות. אם ברצונכם להפנות שאלה לרבנית מסוימת אנא ציינו זאת בגוף השאלה.
עצם שליחת השאלה מהווה הסכמה לתנאים אלו.
תשובות הרבניות לשאלותיכם יתקבלו באמצעות הדואר האלקטרוני, אנא הקפידו לציין כתובת דואר אלקטרוני תקינה.
צור קשר  
 
אימייל: office@beithillel.org.il
ת.ד: 9725, ירושלים
שאלות אחרונות  
קשה לי להתפנות ללימוד תורה בשירות וזה חסר לי, מה אפשר לעשות?
איך אפשר לעשות תרגילי רצפת אגן מבלי להיאסר כשרואים הפרשות?
התפתחות רוחנית והשתלבות נשים בחיים התורניים בקהילה
האם מותר לי לעשות דיקור סיני לאמא שלי?
  בניית אתרי וורדפרס  
דילוג לתוכן
פתח סרגל נגישות
כלי נגישות
 
כלי נגישות
הגדל טקסטהגדל טקסט 
הקטן טקסטהקטן טקסט 
גווני אפורגווני אפור 
ניגודיות גבוההניגודיות גבוהה 
ניגודיות הפוכהניגודיות הפוכה 
רקע בהיררקע בהיר 
הדגשת קישוריםהדגשת קישורים 
פונט קריאפונט קריא 
איפוס### שאלה  
 שלום,
שאלתי בנוגע לדגים מחנות דגים של גוי, לא כשרה. גדלתי בחו״ל ושם קונים דגים מהחנות השכונתית שמוכרת גם פירות ים בלי לשאול שאלות. המוכרים גם מכינים את הדגים עם אותם כלים שבהם נוגעים בדגים לא כשרים. לא קיימות חנויות דגים כשרות.
מה הדין כאן בארץ? האם מותר לקנות אצל דייג שמוכר גם דגים לא כשרים ולבקש שיכין את הדגים?
מה הבעיות ההלכתיות בעניין?
תודה מראש
 . ### תשובה  
 שלום רב.
שאלתך שאלה טובה! 
ידוע שסימני הטהרה של הדגים כוללים סנפיר וקשקשת : "אֶת זֶה תֹּאכְלוּ מִכֹּל אֲשֶׁר בַּמָּיִם כֹּל אֲשֶׁר לוֹ סְנַפִּיר וְקַשְׂקֶשֶׂת בַּמַּיִם בַּיַּמִּים וּבַנְּחָלִים אֹתָם תֹּאכֵלוּ".
השו"ע פוסק מהו הסנפיר – "הוא ששט בו" ומהי הקשקשת "הקליפות הקבועות בו".
כמו כן, נפסק להלכה שכל שיש לו קשקשת-  יש לו גם סנפיר (ולא להפך) ולכן אם מצא דג שיש לו קשקשת, אין צריך לחפש גם סנפיר.
מעבר לכך, דגים אינם צריכים הליך של שחיטה כלשהי. מותר לאכול את הדג נא ואין בו איסור של "אבר מן החי").
 
יוצא מכך שיש אפשרות של קנית דגים שאינם מעובדים ללא השגחת כשרות בתנאי שהדג מזוהה כדג כשר או שהשאירו עליו את הקשקשים כסימן לכשרותו.
כשהדג איננו מוכר (או בקניית שומן דגים וכד') יש צורך בהשגחה של הרבנות.
 
לפי זה, אדם הקונה דגים מדייג או קונה במקום ללא הכשר, צריך שיבדוק את כשרות הדג בעצמו. כמו כן, עלולים להיות חרקים וטפילים שונים. הדבר שכיח ביותר. לכן בקניית דג במקום לא מוכר, עם קניית הדג יש לבדוק היטב אם אין עליו טפילים.
 
לגבי כלים שמשתמשים בהם גם בדגים שאינם כשרים:
אין העברת איסור דרך הכלי מדג לדג מכיוון שהכל קר אבל יש לוודא שהכלים נקיים כדי שלא יתערבב חלק מדג שאיננו כשר לדג הכשר, זה כולל את משטח העבודה שצרך להיות נקי לגמרי ושהסכין תהיה נקיה וללא שומן מדג אסור (שטיפתה עם סקוצ' וסבון).  
כמו כן, יש לשטוף היטב בבית את הדג.
אם חתכו בסכין טריפה ושומנית יש מקום להחמיר ולהוריד ממקום החיתוך עובי של קליפה מהדג. 
 
וכעת אתייחס להבדל בין חו"ל לישראל-
כל מה שכתבתי עד כאן נכון עקרונית לחו"ל ולישראל מדיני כשרות,
יחד עם זה אינני רואה סיבה לקנות בארץ בחנויות שאינן כשרות ושמוכרות מוצרים שאינם כשרים. יש לדון אם יש כאן דין של סיוע לעוברי עבירה, וגם אם לא, יתכן ויש כאן בעיה של מראית עין. (מי שרואה אשה שומרת תורה ומצוות קונה בחנות שאיננה כשרה, עלול לטעות שאפשר לקנות שם את כל הדגים).
 
אם מדובר על קניה מהדייג באופן ישיר ואין כאן פרהסיא, העניין פשוט יותר ובשעת הצורך, יש להקל.
נראה לי כי במדינת ישראל בימינו יש די חנויות דגים כשרות כדי לחזקן ולקנות מהן.
 
בהצלחה רבה וכל טוב### שאלה  
 שלום וברכה!
אני בתחילת השליש השני להריון ב"ה, התייעצתי עם רופאת נשים לגבי צום ביום כיפור והיא אמרה נחרצות לא לצום ולשתות לשיעורים. אני מרגישה סה"כ טוב, למעט בחילות ועייפות.
משיטוט באינטרנט כל מה שאני רואה זה שאם אין מצב חירום או מצב רפואי בעייתי, צריך לצום עד שמרגישים לא טוב. שאלתי היא כזאת:
1. למה ההלכה גורמת לנו "ללכת לקצה"? הריון זה דבר רגיש ועדין, למה להגיע למצב שמרגישים לא טוב?
2. למי אני אמורה להקשיב במצב הזה? לדעה הנחרצת של כל השו"תים ברשת שאומרים לצום ללא כל התלבטות, או לדעה הנחרצת של הרופאה?
תודה רבה!. ### תשובה  
 שלום וברכה.
טוב מאוד שאת פונה לבירור לפני הצום. כך מתאפשרת התארגנות נינוחה ומדוייקת – וגם אפשר לשאול יותר ולברר.
אפתח משאלתך השנייה – למי עלייך להקשיב? לרופאה או לשו"תים באינטרנט:
כדי לדעת כיצד לנהוג בצום צריך לקבל חוות דעת רפואית. כאשר הרופא/ה יראי שמיים ומכירים את חשיבות הצום, ניתן לסמוך על קביעתם. כך גם ביחס לרופאים שאינם דתיים אבל מבינים את חשיבות הצום.
תשובות כלליות באינטרנט אינן יכולות להוות תחליף לבירור מצבך הרפואי. לא אם הן תומכות נחרצות בשתייה לשיעורין ולא אם הם תומכות נחרצות בצום!
לכן, אם הרופאה המטפלת בך עומדת בקריטריונים של אדם המבין מהו צום יום כיפור ודאי שעליך להקשיב לה.
ומכאן לשאלתך הראשונה – צום יום כיפור בהריון:
ההלכה אינה גורמת לנו ללכת ל"קצה" בנושא הצום  אבל כן דורשת מאיתנו לעשות את המקסימום האפשרי באופן זהיר. ההתאמצות ביום הכיפורים נובעת מחומרת האיסור לאכול ביום הזה "וכל הנפש אשר לא תעונה ביום ההוא ונכרתה מעמיה וגו' כי יום כפורים הוא לכפר עליכם" (ויקרא כ"ג ל"ב) . צריך לזכור שגם אנשים שאינם בהריון עשויים להרגיש חלשים מהצום וגם לחוש מעט לא טוב. אך יחד עם זאת, אדם צריך להכיר את עצמו ואת גופו ולא להגיע למצב של סכנה. בהלכות חולה ביום כיפור ניתן לראות את הזהירות שההלכה נוקטת וההתייחסות לקולא במקרי ספק, כדי שלא להגיע אפילו למקום של ספק סכנה. (שולחן ערוך או"ח סימן תריח)
 במקרה שלך הרופאה אמרה שאת צריכה לשתות לשיעורין אולם אם הרופאה הייתה  אומרת שאת יכולה לצום היא בעצם אומרת שאת כמו אדם רגיל שהצום יחלישו אבל אין בו סכנה לך או לעובר. עליך כמובן להיות במנוחה, ואם יש צורך במנוחה מוחלטת.
לכן אישה בהריון שצמה צריכה כמו כל אדם חלש לדאוג לכך שתוכל באמת לנוח במהלך הצום ולהימנע מהליכה לבית הכנסת או טיפול בילדים. כמו כן עליה ללמוד ולהתייעץ לפני הצום זאת כיוון שמבחינה הלכתית ורפואית אם יש שינוי במצב עליה להתחיל לשתות לשיעורין או להפסיק את הצום לגמרי לפי ההנחיות. 
אשוב ואדגיש מבחינה הלכתית אסור להגיע לקצה. לכן כל אדם או אישה בהריון שחוות הדעת הרפואית לגביהם היא שיש להימנע מצום לכתחילה צריכים להישמע לה. 
לסיכום
כדי להיות מוכנה לצום על כל אישה בהריון לברר את מצבה מראש. במקרה שלך עלייך להישמע להוראות הרופאה ולשתות לשיעורין. אישה בהריון תקין ורגיל שלא קבלה הגבלה מהרופאה עליה להכין מראש שתיה לשיעורין (כפי שמפורט להלן) וגם להקשיב לגוף שלה כדי שתדע להפסיק את הצום במקרה הצורך. לכן כדי להיערך נכון לצום חשובה מאוד שיחה אישית עם רב או רבנית כדי לראות מה המצב האישי שלך ולוודא שאת יודעת כיצד לפעול.
מאחר שפנית אלינו בכתב ושאלת שאלה עקרונית על הצום אני כותבת הנחיות כלליות. מי שלא הולכת לשיחה אישית עם רב או רבנית יכולה להיעזר בהנחיות המצורפות כאן. על כל אישה שצמה לשים לב לגוף ולהימנע מסיכונים. כל אישה שצמה צריכה לזכור שכשם שהיא מתחילה לצום גם עליך להיות מוכנה להפסיק את הצום. אם לאחר קריאת ההוראות יש עדיין ספק איך לקבל החלטה לשינוי במהלך הצום צריך להתייעץ בעל פה עם רב או רבנית כדי שיוכלו לברר ולהדריך. חשוב שכל אישה תגיע למצב בו ברור לה כיצד לפעול במהלך הצום.  
הנחיות כלליות לגבי צום יום הכיפורים להריון תקין
מאחר שהצום הוא אתגר גופני– אדם חלש צריך להכין את גופו לצום באכילה ושתיה לפניו (פירוט במסמך המצורף) וגם להישאר בבית לנוח במזגן. 
הצום גובר על תפילה בציבור וגם על טיפול בילדים (בן הזוג או אדם בריא אחר צריך לשאת בנטל זה ולכן ההנחיה גם לבן הזוג היא לא להיות בבית הכנסת אלא לקחת את האחריות על הטיפול בילדים נוספים אם ישנם).
יש להערך מראש לשתיה לשיעורין לפי ההנחיות המצורפות.
אני מצרפת את ההנחיות של הרב מאיר נהוראי לנשות הקהילה שלו בהן מפורטות מספר נקודות שהעלתי.
שתהיה שנה טובה ומבורכת,
הריון בריא ולידה טובה בעזרת ה'.
יעל
הוראות לאשה בהריון תקין ורגיל ביום הכיפורים
כל זמן שמדובר בהריון סדיר ללא כל בעיות, וכל זמן שאת מרגישה בטוב הרי שאת חייבת לצום. ושתי המלצות חשובות:
לשתות הרבה לפני יום הכיפורים במיוחד מיץ ענבים ולאכול ענבים.
 במהלך יום הכיפורים יש לנוח בבית, לשכב במיטה. יש להוריד ממך את עול הטיפול של הילדים במיוחד בשעות הקשות של הצום. הצום הוא מהתורה ותפילה במנין הוא מדרבנן. לכן, חשובה התענית שלך יותר מתפילה במנין שלך או של בעלך. 
 
ברגע שאת מרגישה סחרחורת או הרגשת חולשה מעבר לחולשה של הריון וצום, הקאה ובחילות עליך להתחיל לשתות נוזל מזין (כמו מיץ ענבים) לפי שעורים. להלן ההוראות:
 
לגבי שתיה אנו נוהגים לשתות פחות משעור שהלכתית זה קל יותר.
שתיה לשעורים היא "פחות מלוא לוגמיו" דהיינו מכניסים מים לצד אחד של הפה עד שכל הצד מלא במים. פולטים לתוך בקבוק מדידה (כמו בקבוק של תינוק) זה שעור מלוא לוגמיו (אצל אדם ממוצע זה 40 CC)  כדאי למדוד בכל מקרה לפני יום הכיפורים. 
במהלך היום אתה שותה פחות משעור זה (אם יצא 40 cc לשתות פחות משעור זה) כל 9 – 10  דקות. כך את שותה פחות משעור אבל בסך הכל במשך היום את שותה כמות מרובה. במידה ואת זקוקה ליותר הרי שאת  רשאית לשתות כל 5 דק' . 
במקרה של סכנת התייבשות או צירים שאת משערת הנם צירי לידה (בניגוד לצירים מדומים), או ירידת מים או דימום עליך לשתות כרגיל.  
במידה ויש צורך  באכילה  השעור הוא 30 גרם כל עשר דק' ויש שמודדים לפי נפח דהיינו דוחסים את האוכל לתוך 30 סמ"ק. לכן, טוב למדוד לפני כן כדי לדעת בדיוק.
 
 
לסיכום: במקרה של הריון רגיל רוב רובם של הנשים עוברות את הצום ללא בעיה ואין לחשוש. כל ההוראות שכתבתי מיועדות לשעת הצורך על מנת שלא נסכן חלילה את העובר או האשה. חשוב מאד לזכור כשם שנכון להתחיל את הצום כך חשוב להפסיק את הצום כאשר התחלת להרגיש את התחושות כפי שפרטתי במסמך. ### שאלה  
 ילדתי לפני 7 שבועות בדיוק והתינוקת שלי רק יונקת. רציתי לדעת מבחינה הלכתית כיצד עלי להתנהג ביום כיפור מבחינת הצום (מים ו/או אוכל). תודה רבה
 . ### תשובה  
 שלום וברכה, שאלתך חשובה, וציון גיל התינוקת תחי' חשובה ביותר כי יש לכך משמעות להלכה.
נשים חייבות לצום ביום כיפור שהוא צום חמור ומן התורה. יחד עם זאת, בחולים במצבים מסוימים (שו"ע או"ח סי' תריז, ב וסי' תריח, א) התירו אכילה ושתייה לשיעורים שאף הם אסורים מן התורה (ראו: שו"ע, או"ח, סי' תריח, ז-ח). במצבים מסוכנים יותר התירו כמובן לאכול ולשתות כרגיל (שם, ח). 
אשה מיניקה אינה מוגדרת אוטומטית כחולה, חלק מן הפוסקים ראו בה בריאה והמליצו שאישה מיניקה תתחיל לצום ורק כשחשה חולשה (והופכת לחולה) וכדו' תתחיל בשתייה לשיעורים. 
לעומת זאת, יש מספר מקורות המגדירים אישה שמיניקה כחולה (בבלי כתובות סה, ב; רש"י עירובין ק, ב ד"ה צער עיבור; רש"י יומא מז, א ד"ה איכא דאמרי).
במצבים שבהם התינוק עדיין יונק בלבד ללא תוספות אחרות, כמובן שההנקה עלולה לייבש את האם, ובעקבות כך גם החלב עלול לאבד מאיכותו (פחות חומצות אמיניות, לקטוז ושומן) ובריאות התינוק עומדת על כף המאזניים ולא רק בריאותה של האישה.על כן, ההמלצה הטובה ביותר היא להרבות מאוד בשתייה בערב יום הכיפורים וגם באכילת מאכלים מזינים. כדי להימנע מחוויית התייבשות במהלך יום הכיפורים. כמובן, שהימנעות מיציאה לשמש ולתפילות ומנוחה עשויים להועיל כאן. 
אם למרות כל ההכנות האישה מכירה את עצמה ויודעת שיש חשש להתייבשות החלב יש לשתות לשיעורים, וזה נכון עוד יותר במצבך בו התינוקת צעירה ומתבססת על יניקה בלבד שכל החששות מתעצמים עוד יותר. ומוטב לשתות משקאות מזינים ולא מים (מרק, או משקאות ממותקים) (ראו: שו"ת חתם סופר ח"ו סי' כג המפנה לדבר שמואל ומתיר אף לבריא שיש חשש שיחלה במצבים מסכני חיים). גם הרב רבינוביץ' כתב על החשש לתינוק כך: "אפילו בולד בריא, אם ייפסק החלב פתאום ויצטרכו לתת לו בקבוק הלא שינוי וסת (=שינוי מן השיגרה) תחילת חולי מעיים, ולפעמים זה גורם לבעיות בדרכי העיכול. והרי סתם תינוק אפילו בריא נחשב כחולה אין בו סכנה לכל צרכיו וצער יתר בהחלט יכול לגרום לו סכנה. וכך מסיק המהרש"ם (דעת תורה או"ח סי' תקנ, א): נראה פשוט דמינקת אפילו אם היא אינה מצטערת אבל התינוק מצטער שאין לו מה לינוק יש להקל ואין לחוש להמנהג בזה…".
השתייה לשיעורים מוגדרת על ידי שני מדדים: מדד הכמות ומדד הזמן. 
מבחינת הכמות- מותר לשתות עד מלוא לוגמיו היינו מחצית מן הכמות שנכנסת בפה כשהוא מלא (יש למדוד מראש ולסמן בכוס את הכמות שהיא עד שיעור זה או להשתמש בכלי מכוייל למדידה). 
מבחינת הזמן- יש לשתות כל תשע דקות את הכמות הזו. וכשיש צורך גדול יותר, אפשר להפסיק לארבע דקות בלבד. ובמצבים שגם זה אינו מספק יש להפסיק בין שתיה לשתיה זמן קצר כדי זמן של שתיית "רביעית" שזה פרק זמן קצר ביותר (סי' תריח, ח) 
גמר חתימה טובה
מיכל טיקוצ'ינסקי
 
שו"ת חתם סופר חלק ו – ליקוטים סימן כג
בתשו' דבר שמואל סי' ק"ז התיר בפשיטות לאשה בריאה מניקת אך בנה הי' מסוכן לחלב אמו ואם תתענה תחלש ולא יהי' לה להניק ויסתכן הולד התיר לה שלא להתענות אע"פי שהיא עצמה בבריאותה כדי להציל מספק פ"נ =פקוח נפש= של הולד ולא הבי' ראי' והוא פשוט דהרי אדם בריא אולם מחלל שבת עבור ספק חולי אעפ"י שהוא בריא ה"נ יאכל הבריא ביה"כ להציל הולד מספק פ"נ מכש"כ שמותר לבריא לאכול מספק סכנת עצמו אעפ"י שהוא כעת בריא אולם רק שהאויר מעופש ויש לחוש פן תדבקהו הרעה ח"ו.### שאלה  
 . ### תשובה  
  
תשובה:
שאלת שאלה מעניינת וחשובה.
הגמרא מלמדת אותנו שכל שינה צריכה להיות בסוכה אפילו שינת ארעי. אנו נוהגים לאכול בתוך הבית וגם מחוצה לו, אך בשינה, אנחנו לא נוהגים לישון מחוץ לבית. לכן נפסק בשו"ע שמותר לאכול אכילת עראי מחוץ לסוכה אך שינת ארעי אסורה והמצטער פטור. לדעת השו"ע  מצטער מוגדר כמי שיש לו קושי פיזי שאינו תלוי בו  המקשה עליו לישון בסוכה (כמו זבובים ריח רע שבאו במקרה).
פתח לאפשרות של שינה בבית, אישה ואיש יחדיו, ולא בסוכה אנו מוצאים ברמ"א  וכך הוא כותב "לי נראה משום דמצות סוכה איש וביתו, איש ואשתו כדרך שהוא דר כל השנה, ובמקום שלא יוכל לישן עם אשתו, שאין לו סוכה מיוחדת, פטור; וטוב להחמיר ולהיות שם עם אשתו כמו שהוא דר כל השנה, אם אפשר להיות לו סוכה מיוחדת".
מכאן מצוה  שיהיה סוכה מיוחדת וצנועה לבני הזוג ואם אין הוא פטור מלישון בסוכה.
 
הט"ז מבין שהפטור משינה בסוכה הוא בגלל שעוסק במצוה פטור מהמצוה ויש לו מצוה לשמח את אשתו אפילו שאסורה לו. 
לעומתו המגן אברהם מבין שכשלא יכול לדור עם אשתו הוא מצטער ופטור . נפק"'מ בין השיטות הוא שלמג"א יהיה פטור רק עם מצטער מכך שאינו ישן עם אשתו ולט"ז פטור מלכתחילה.
אך לדעת שניהם, יש מציאות שהאיש ישן בביתו.
המשנה ברורה מביא את הגר"א והמג"א שהפטור מהשינה בסוכה הוא רק כשמצטער וזה רק בזמן עונתה. הוא מזכיר שיש אחרונים שפטרו אותו לישון בסוכה בכלל בליל העונה. 
הילקוט יוסף פוסק כמשנה ברורה שאם אין סוכה מיוחדת  וצנועה בליל טבילה ועונה פטור מהסוכה ובשאר הזמן ישנו בנפרד.
הפניני הלכה (סוכות ג,יא אנשים נשואים) פוסק שצריך להשקיע זמן וכסף לבנות סוכה שבה יכול לישון עם אשתו וכשזה בלתי אפשרי יכול לסמוך על המקילים.
הרב אבי רונס במאמרו בתחומין ל"ה מציין שלאיש יש מצווה לעלות לרגל לירושלים ברגל ומצוה לשמח את אשתו ושואל בעקבות כך האם האשה משועבדת לבעלה ולכן גם היא חייבת לעלות לירושלים? הוא מביא כמה דעות המתייחסות לשאלה אם הבעל חייב במצוות סוכה האם אשתו משועבדת לו ולכן חייבים לישון יחד בסוכה. הרב מצטט את הרב שטרנבוך שאומר שבמקרה זה אין שיעבוד ורצונה של האשה מאפשר פטור לבעלה משינה בסוכה.
מוסיף הרב רונס שסוכה היא דירת ארעי ולא צריך להכנס להוצאות מרובות עבורה ולכן הוא חושב שאפשר לנהוג לפי הרמ"א והש"ך והט"ז ולישון יחד בתוך הבית.
 
לסיכום:
האפשרות המהודרת היא,  לבנות סוכה מיוחדת לשינה, אם מתאפשר לכם מבחינה כלכלית ופיזית.
השו"ע פוסק שיש היתר מלכתחילה לישון יחד בבית, כשאין סוכה צנועה, בליל טבילה ובזמן עונה – ובשאר הזמן עדיף שהבעל ישן בסוכה.
לדעת הרמ"א הש"ך והט"ז המוזכרים למעלה אתם יכולים לישון בבית.
לבקשתך המקורות מצורפים למטה.
חג שמח
בתיה קראוס
 
מקורות הרחבה
תלמוד בבלי מסכת סוכה דף כו עמוד א
תנו רבנן: אוכלין אכילת עראי חוץ לסוכה, ואין ישנים שינת עראי חוץ לסוכה. 
 
תלמוד בבלי מסכת סוכה דף כה עמוד ב
ואמר רבי אבא בר זבדא אמר רב: אבל חייב בסוכה. – פשיטא! – מהו דתימא: הואיל ואמר רבי אבא בר זבדא אמר רב: מצטער פטור מן הסוכה – האי נמי מצטער הוא, קמשמע לן: הני מילי – צערא דממילא, אבל הכא – איהו הוא דקא מצטער נפשיה, איבעי ליה ליתובי דעתיה. 
 
תלמוד בבלי מסכת סוכה דף כו עמוד א
תנו רבנן: חולה שאמרו – לא חולה שיש בו סכנה, אלא אפילו חולה שאין בו סכנה, אפילו חש בעיניו, ואפילו חש בראשו. אמר רבן שמעון בן גמליאל: פעם אחת חשתי בעיני בקיסרי, והתיר רבי יוסי בריבי לישן אני ומשמשי חוץ לסוכה. רב שרא לרב אחא ברדלא למגנא בכילתא בסוכה משום בקי. רבא שרא ליה לרבי אחא בר אדא למגנא בר ממטללתא משום סרחא דגרגישתא. רבא לטעמיה דאמר רבא: מצטער פטור מן הסוכה. – והא אנן תנן: חולין ומשמשיהם פטורים מן הסוכה. חולה – אין, מצטער – לא! – אמרי: חולה – הוא ומשמשיו פטורים, מצטער – הוא פטור, משמשיו לא. 
 
שולחן ערוך אורח חיים הלכות סוכה סימן תרלט
סעיף ב
אוכלים ושותים וישנים בסוכה (י) כל שבעה, בין ביום בין בלילה, ואין ישנים חוץ לסוכה אפי' שינת עראי; אבל מותר לאכול אכילת עראי חוץ לסוכה. וכמה אכילת עראי, כביצה מפתומותר לשתות מים ויין ולאכול פירות (ואפי' קבע עלייהו) (ד"ע) חוץ לסוכה; ומי שיחמיר על עצמו ולא ישתה חוץ לסוכה אפי' מים, הרי זה משובח; ותבשיל העשוי מחמשת מינים, אם קובע עליו חשיב קבע וצריך סוכה. 
הגה: ומה שנוהגין להקל עכשיו בשינה, שאין ישנים בסוכה רק המדקדקין במצות, י"א משום צנה, דיש צער לישן במקומות הקרים (מרדכי פ' הישן); ולי נראה משום דמצות סוכה איש וביתו, איש ואשתו כדרך שהוא דר כל השנה, ובמקום שלא יוכל לישן עם אשתו, שאין לו סוכה מיוחדת, פטור; וטוב להחמיר ולהיות שם עם אשתו כמו שהוא דר כל השנה, אם אפשר להיות לו סוכה מיוחדת. 
 
שולחן ערוך אורח חיים הלכות סוכה סימן תרמ
סעיף ד
מצטער פטור מן הסוכה, הוא ולא משמשיו (אבל בלילה ראשונה אפי' מצטער חייב לאכול שם כזית) (כל בו); איזהו מצטער, זה שאינו יכול לישן בסוכה מפני הרוח, או מפני הזבובים והפרעושים ה' וכיוצא בהם, או מפני הריח; ודוקא שבא לו הצער במקרה, אחר שעשה שם הסוכה, אבל אין לו לעשות סוכתו לכתחלה במקום הריח או הרוח ולומר: מצטער אני. 
הגה: ואם עשאה מתחלה במקום שמצטער באכילה או בשתייה או בשינה, או שא"א לו לעשות אחד מהם בסוכה מחמת דמתיירא מלסטים או גנבים כשהוא בסוכה, אינו יוצא באותה סוכה כלל, אפי' בדברים שלא מצטער בהם, דלא הויא כעין דירה שיוכל לעשות שם כל צרכיו (מרדכי פרק הישן). מי שכבו לו הנרות בסוכה, בשבת, ויש לו נר בביתו, מותר לצאת מן הסוכה כדי לאכול במקום נר, וא"צ לילך לסוכת חבירו שיש שם נר, אם יש טורח גדול בדבר (ת"ה סי' נ"ג /צ"ג/ ופסקיו סי' קנ"ח); ואם בא רוח לכבות הנרות בסוכה, מותר לפרוס סדין או בגד מן הצד, אבל לא תחת הסכך (א"ז). מי שלא יוכל לישן בסוכה מחמת שצר לו בפישוט ידיו ורגליו, לא מקרי מצטער, וחייב לישן שם אף על גב דצריך לכפוף ידיו ורגליו (ת"ה סימן צ"ב), ולא יוכל אדם לומר: מצטער אני, אלא בדבר שדרך בני אדם להצטער בו (טור); ואין המצטער פטור אלא אם ינצל עצמו מן הצער, אבל בלא"ה חייב לישב בסוכה אף על גב דמצטער. (מרדכי פרק הישן). 
 
ט"ז אורח חיים סימן תרלט ס"ק ט
ול"נ משום דמצות סוכה כו'. על הטעם הזה ק' א"כ גם על האכילה לא יצא עד שתהיה לו סוכה מיוחדת כמ"ש המרדכי הביאו רמ"א בסי' תר"מ דאם עשה סוכה במקום המצטער בשינה אף ידי אכילה לא יצא ונלע"ד לתת טעם לקולת השינה דאיתא בגמר' דשלוחי מצוה פטורים דהיינו רבה בר רב הונא ור"ח שהלכו לקבל פני ר"ג היו ישנים חוץ לסוכה וה"נ למי שנשוי אשה שחייב לשמח את אשתו ברגל כדלעיל סימן תקנ"ט ונשים פטורות מן הסוכה א"כ אם אינו רוצה לפרוש מאשתו מקרי דבר מצוה וע"כ פטור מן הסוכה בלילה בשינה ואפי' אם אשתו איננה טהורה מ"מ שייך שמחה כשבעלה עמה בחדר כדאית' בגמ' שאסור לישן בחדר שאיש ואשתו לנין בו וא"ר יוסף אפילו באשתו נדה שנאמר נשי עמי תגרשון מבית תענוגיה כנ"ל טעם הקולא בזה למי שמיקל בו: 
 
מגן אברהם סימן תרלט ס"ק ח
ח (פמ"ג) (מחה"ש) איש ואשתו. כ"מ בריש ערכין דאמרינן דכהנים פטורים בעידן עבודה ע"ש וצ"ע דבסוכה דף כ"ח סד"א תשבו כעין תדורו מה דירה איש ואשתו אף סוכה איש ואשתו קמ"ל דנשים פטורות וי"ל דמ"מ הבעל אינו חייב בסוכה אלא במקום שיכול לדור שם עם אשתו ואם לאו ה"ל מצטער ופטור לישן שם וכ"כ של"ה ע"ש ומ"מ צ"ע דהא אם עשה הסוכה במקום שאינו יכול לישון לא יצא כמ"ש סי' תר"מ סי"ד בהג"ה וא"כ אם אין לו סוכה מיוחדת לא יצא כלל וע"ק דבגמרא אמרינן שכל ישראל ראוים לישב בסוכה א' ע"ש וצ"ל דמ"מ כיון שיכול לישן שם לבדו הסוכה כשרה דהוי דירה ומ"מ הוא פטור דמקרי מצטער:
 
משנה ברורה סימן תרלט ס"ק יח
(יח) פטור – ובביאור הגר"א חולק ע"ז דלא מיפטר משום זה וגם במ"א מסיק דמשום זה לא מיפטר ולימד זכות אחר על העולם משום דהו"ל מצטער כשאין יכול לישן שם עם אשתו והנה לפי טעם זה אם אין מצטער כגון שאין אצלו זמן עונה עכשיו אין לו לפטור עצמו מן השינה. ומשמע מכמה אחרונים דמאן דא"א לו לישן עם אשתו בסוכה דאין לו סוכה מיוחדת לא יבטל זמן עונה וליל טבילה ואין לחייבו לאחר שנזדווג עם אשתו שיחזור לסוכתו אלא ישן בביתו עד עמוד השחר:
 
ילקוט יוסף  סימן תרלט, דין השינה בסוכה
ז כשהסוכה מיוחדת לבעל הבית טוב שיישן עם אשתו בסוכה, כמו שכתוב בסוכות תשבו, תשבו כעין תדורו, מה דירה איש ואשתו, אף סוכה איש ואשתו, אבל אין זה מעכב המצוה. ולכן אם קשה לאשתו לישון בסוכה, האיש ישן לבדו בסוכה. אך בליל טבילה או בליל עונה מותר לישן חוץ לסוכה, אם אין לו מקום צנוע בסוכה. [חזו"ע שם].
ח יש מי שכתב שחתן בשנה הראשונה לנישואיו, פטור מלישן בסוכה, כדי שלא יבטל המצות עשה דושמח את אשתו אשר לקח. ואפילו אם אשתו איננה טהורה, מכל מקום שייך בה שמחה, כשבעלה עמה בבית, כמ"ש בעירובין (סג:). אולם לדינא לא נזכר בשום מקום לפטור את החתן מן השינה בסוכה בשנה הראשונה לנישואיו. ורק אם האשה מפחדת לישון לבדה בבית, ואינו יכול להרגיעה, אפשר לו להקל לישן חוץ לסוכה. [בשו"ת דברי יציב (חאו"ח סי' רעד) כתב להקל בזה, אך בשלמי מועד (עמ' קיד) דחה דבריו].
 
חובת השינה בסוכה בינינו  הרב אבי רונס תחומין ל"ה ע'מ 55
"הרב משה שטרנבוך דן בכך בספרו מועדים-וזמנים (א,פח), ולטענתו מידת מחויבותה של האשה במצוות סוכה פחותה ממחויבותה לסייע לבעלה במצוות פרייה ורבייה ומהמצווה לשמחה. לדבריו, החילוק שבין המצוות הוא בכך שבעוד האיש חייב במצוות פרייה ורבייה, ומצווה לשמח את אשתו ברגל, הרי שאין זה נכון לומר שהוא מצווה לישון בסוכה. החיוב לישון בסוכה נובע מחובת הדירה בסוכה כעין דירתו בבית, ועל כן במקרה שבו האשה אינה רוצה לישון עמו בסוכה, היא אינה מונעת ממנו קיום מצווה שבה נצטווה, אלא גורמת לכך שנפטר מחיובו לישון בסוכה "ואם אין רוצה לישון בסוכה הוא פטור מסיבת החיוב שאינו כעין תדורו, ואין חיוב עליה"### שאלה  
 . ### תשובה  
 האם אישה צריכה ליטול ידעים לאחר שהיא נוגעת בעצמה ?
 
התשובה: 
שלום 
תודה לך על האמון שהבעת ב"משיבת נפש" לענות על שאלתך.  
לשאלתך: 
למרות השם המשותף – נטילת ידיים – בעצם ישנם הבדלים הלכתיים בין הסוגים השונים של הנטילה. כלומר, יש מצבים שונים שבהם נדרש אדם ליטול את ידיו, באופנים שונים, ולמטרות שונות.
השולחן ערוך מפרט את המקרים השונים בהם זקוק האדם ליטול את ידיו במים (שו"ע או"ח ס"ד). בהכללה, ניתן לחלק את הסיבות לנטילת ידיים לשלוש:
א. רוח רעה ורוח רעה שיש בה משום טומאה (קם משינה, יוצא מהשירותים, גוזר ציפורניים וכד)
ב. נגיעה במקומות מלוכלכים (כשהידיים מלוכלוכות בהקשר הגוף – חולץ נעליו, נוגע בכינה, נוגע במקומות מכוסים בגופו וכד').
ג. ניקיון מלכלוך (כשהידיים מלוכלכות שלא בההקשר הגופני – כדוגמת בוץ).
להלכה: בשעת הקימה בבוקר ולפני סעודה יש ליטול ידיים מכלי ולברך ("אשר קידשנו… על נטילת ידיים").  בשונה מכך, לאחר יציאה מהשירותים או נגיעה במקומות המכוסים אין מברכים. לכתחילה עדיף ליטול ידיים מכלי, אבל בדיעבד גם אם רק שטפת ידיים מתחת לברז יצאת ידי חובה. 
ישנן גישות שונות ביחס לסיבה לנטילת הידיים בבוקר – הרא"ש אומר שמטרתה היא שמירה על ניקיון הגוף שמא נגע במקומות לא נקיים (הרא"ש על מסכת שבת פרק ט' סימן כג), רשב"א אומר שהנטילה היא הודאה כללית לקב"ה כדוגמת הכהנים שהיו נוטלים ידיים בבוקר (שו"ת הרשבא חלק א' סימן קצא). ישנה גישה קבלית לפיה נטילת ידיים מסלקת רוחות רעות, כלומר- היא מבדילה בין אדם ישן שנחשב כמת, לבין אדם ער וחי. השולחן ערוך פוסק להלכה כי בבוקר לאחר שהתפנה יטול ידיו בכלי ויברך. (שולחן ערוך אורח חיים סימן ד').
נטילת ידיים שלפני אכילת לחם קשורה לטומאת כהונה, ולנקיות לקראת הברכה על הפת (תלמוד בבלי מסכת שבת דף יג עב, מסכת חולין דף קו עא ורשי שם, מסכת ברכות דף נג עב ורשי שם, משנה ברורה סימן קנח סקא).
בשונה מסיבות הקשורות להודיה לקב"ה כדרך הכוהנים או הסרת הטומאה, התקנה ליטול ידיים לאחר שנוגעים במקומות המכוסים בגוף היא משום שיכולה להיות שם ליכלוך וזיעה (ילקוט יוסף סימן ד סעיף מו).  ולכן הנטילה תהיה ללא ברכה ובדיעבד ללא כלי.
מסיבה זו, כשאישה נוגעת בעצמה במקומות המכוסים היא צריכה ליטול ידיים ללא ברכה לאחר מכן. לכתחילה כדאי ליטול עם כלי אם ניתן, אבל בדיעבד את יוצאת ידי חובה גם אם שטפת ידייך מתחת לברז. 
 ### שאלה  
 איפה כתוב שצריך חצאית מתחת הברך? מי אמר? אני באמת הקפדתי כל החיים על חצאית שמכסה את הברך, אבל די! אני באמת מרגישה שאני כבר נחנקת מזה (ומעוד כל כך הרבה דברים)! נמאס לי שרבנים שחיו לפני מלא זמן הגבילו אותנו בכל האיסורים האלו! מרגיש לי ששירת נשים, כיסוי ראש ועוד דברים הם פשוט אמרו כי, תכלס – מה אכפת להם? ככה היה נהוג, אז יאללה.. שכל הנשים לנצח נצחים ימשיכו לסבול. למה רבנים מפחדים להגיד שאין ממש בעיה הלכתית עם מכנסיים רחבים? אני מבינה שהם מפחדים, אבל בינתיים אנחנו פה חנוקות! אני באמת התאמצתי כל החיים להקפיד על כל המצוות, אבל באמת שאני כבר לא יכולה יותר! אז ממש אשמח לדעת מי אמר ולמה? כי לפעמים אני מרגישה שהקב"ה באמת לא התכוון לחצי מהדברים שאנחנו מקיימים בפועל.. מצטערת על המרמור)  אני פשוט באמת כבר מתוסכלת! ותודה רבה לכן על הפרוייקט המדהים הזה!!!
 . ### תשובה  
 שלום לך ותודה על שאלתך הכנה. 
את שואלת על אורך החצאית, אבל מבין השורות אני שומעת את המצוקה והתסכול שלך על מקומך כאשה שומרת מצוות אל מול מערכת רבנית גברית, שאת חווה אותה כמערכת מנותקת, קפואה ומגבילה ללא צורך. 
לצערי התחושות שלך לא צמחו בחלל ריק. אנחנו נתקלות לא אחת בשדרים מצמצמים שעלינו כנשים לכסות את עצמנו מפני המבט הגברי ולהגביל את עצמנו בשל היצר הגברי. אני רוצה לנסות להציע לנו פריזמה אחרת להתבוננות על העולם הדתי שלנו ועל מקומנו כנשים בתוכו, ממקום של עוצמה ובחירה. 
אפתח במושג "דת יהודית" המופיע במשנה במסכת כתובות בנוסף ל"דת משה". "דת יהודית" כוללת נורמות התנהגות שקיבלו על עצמן בנות ישראל בכל הדורות ועם הזמן הפכו למנהגים מחייבים לכלל הנשים, מעבר למה שמפורש בתורה. בניסוחו של הרמב"ם  – "דת יהודית – מנהג הצניעות שנהגו בנות ישראל" (ספר נשים, הלכות אישות, כ"ד, סימן יא'). אמנם ההקשר שם הוא עילות לגירושין בלא כתובה למי שעוברת על דת יהודית, אך באופן עמוק ניתן ללמוד מכך, שחכמים גזרו חלק מגדרי הצניעות המחייבים, מתוך מנהגן הרווח של בנות ישראל. כלומר, מתוך כך שנשים יהודיות נורמטיביות נהגו שלא לצאת בראש פרוע או שלא לדבר בקולניות ובגסות, גזרו חכמים שזוהי הנורמה המחייבת. עולה מכאן שיש לנשים כוח רב ביצירת המציאות הנורמטיבית וההקשר התרבותי של מה נחשב ראוי וצנוע.  
אחת הדוגמאות המעניינות לכך שנשים הן אלה המגדירות את גדרי הצניעות שלהן עולה מהפסק הנועז ויוצא הדופן של הרב יוסף משאש על כיסוי ראש לנשים. הוא התבונן במציאות המודרנית שבה נשים בסביבתו (כולל נשים יראות שמים) הפסיקו לכסות את ראשן וטען שמאחר והנשים הן אלה האמורות להגדיר מה נחשב צנוע – הרי שבימיו בטל המנהג (אוצר המכתבים, סי' אתתפ"ד). אגב, ייתכן כי על פי שיטתו, בימינו כשיותר ויותר נשים חוזרות להקפיד על כיסוי ראש, היה אומר שהנורמה שוב השתנתה וכיום זה מה שנחשב ראוי בקרב בנות ישראל. 
גם הרב הנקין מתייחס בימינו ל"דת יהודית", שהיא המנהג הרווח אצל הנשים, על מנת להתיר גילוי מקצת השיער מחוץ לכובע, אך מדייק כי "רק מנהג הנשים שהן כשרות בשאר עניינים קובע מה נקרא דת יהודית ואילו מנהג הפרוצות אינו בא בחשבון". (שו"ת בני בנים, חלק ג, סי' כא) 
אם כך, חשוב שפוסקים העוסקים בענייני צניעות יתבוננו במציאות של הנשים שומרות התורה וגם על פיה יגזרו את כללי הצניעות. זכינו ובדורנו נשים בעצמן עוסקות בלימוד והוראת הלכה, וביתר שאת בעניינים הנוגעים להתנהלותן ומצוותיהן של נשים (כפי שאנו רואות גם באתר הזה). אני מרגישה שזה מחזיר לנו את תחושת השייכות לתורה הרחבה ואת העוצמה של קבלת נורמות ההתנהגות הצנועות מתוכנו פנימה, כשאנו מכוונות כלפי שמים ולא כלפי המבט הגברי. 
אוסיף שעל אף שאין סימטריה בדרישות הצניעות ההלכתיות מנשים ומגברים, חשוב ששיח הצניעות יחול על כולם, במטרה לבנות חברה שלמה צנועה, שבה שני המינים מרגישים בנוח. תלמידי חכמים נדרשים להיות צנועים במיוחד (ראי רמב"ם, הלכות דעות, ה) ובשעת התפילה גברים צריכים לכסות גם מקומות שבדרך כלל גלויים. לאחרונה נעשות גם התחלות חשובות להרחיב את דרישות הצניעות מגברים בפני נשים (למשל – הלכות צניעות לגברים, הרב דוד והרב אברהם סתו, תחומין לט).  
לבסוף, לגבי תחושתך כי ההלכה קפואה ומאובנת בתחומים הללו, אני רוצה להשמיע את קולו של הרב חיים דוד הלוי ש"אין גמישות כגמישותה של ההלכה" ורק בזכות הגמישות והיכולת לחדש וללכת עם הזמן (שהרי 'הלכה' היא מלשון הליכה) הצליחה התורה להישמר אלפי שנים, "ואם יעמוד להם לחכמי דורנו אומץ לחדש חידושי הלכה לאמיתה של תורה, בנאמנות מוחלטת לגופי ההלכה הכתובה והמסורה, תוסיף ההלכה להיות דרכו של עם ישראל עד סוף כל הדורות." (שו"ת עשה לך רב, חלק ז', שאלה נד). 
ברוך ה' יש בין חכמי דורנו בעלי אומץ להישיר מבט גם לתחומים המטרידים אותך בשאלתך, תחומים הנובעים משינויים מגדריים במציאות. השיח ההלכתי בימינו לא מאובן אלא פורה, ויש בו קולות שונים בתוך העולם הרבני, הגברי והנשי כאחד. 
אפנה אותך למספר תשובות, בתקווה שהן יתנו לך מרחב נשימה יותר גדול, ויעזרו לך להישאר נאמנה לשמירת מצוות, מבלי להרגיש שהן חונקות אותך. 
לגבי מכנסיים רחבים – תשובה של הרב נחום רבינוביץ', המתירה מכנסי חצאית ומכנסיים רחבים צנועים http://ybm.org.il/Admin/uploaddata/LessonsFiles/Pdf/9694.pdf
לגבי שירת נשים – תשובה של הרב דוד ביגמן, המתירה שירה 'תמימה' באווירה הולמת  http://www.maalegilboa.org/article/0
לגבי גדרי צניעות אחרים לנשים ראי באתר זה תשובתה של הרבנית אוריה מבורך – https://www.beithillel.org.il/post-529-copy/### שאלה  
 . ### תשובה  
 בית
אודות
הרבניות
שאלות ותשובות
יש לי שאלה
תרומות
תפריט
 
טהרה
כשרות
מועדים
קהילה
שבת
תפילה וברכות### שאלה  
 לפני כעשרה חודשים נולד לנו בן בכור בשעה טובה. הברית הייתה בזמן, וגם הפדיון. לאחר תקופה גיליתי שהיינו צריכים לברך הטוב והמיטיב בשעת הלידה, ולא ברכנו. לא למדנו על כך לפני, ושנינו לא ידענו שיש לברך. את האמת שיש בי רצון גדול לברך, ולהודות לקב"ה על הטוב הגדול שעשה עמנו. לכן אשמח לדעת האם יש אפשרות לברך גם עכשיו, אפילו שכבר עבר כל כך הרבה זמן ?
 בנוסף, הבנתי שיש גם יש עניין עם ברכת "שהחיינו" בלידת בת, ורציתי לשאול- אם גם יש עניין בברכה גם בלידת בן בכור ?
תודה.
 . ### תשובה  
 ראשית ברכת מזל טוב ושתזכו לגדלו בבריאות ובשמחה! אשריכם על הרצון שלכם לקשור את שמחתכם לברכה ולהודאה לריבונו של עולם.
 
א. ברכת "הטוב והמיטיב" מיועדת למצבים בהם אירע לך מאורע שהוא טוב עבורך וטוב גם לאחרים. לכן קבעו לברך אותה כשנולד בן. בעצם, הברכה מיועדת לאותו הרגע בו המאורע המשמח מתרחש, וכשהאירוע חלף לא אמורים לברך עוד.
יחד עם זאת, ניתן לומר כי הולדת בן היא אירוע מתמשך, שמהווה התרחשות משמעותית בחיי ההורים גם אחרי שהסתיים. ההודעה על לידת התינוק, ארגון הברית וכו' – משאירים את אירוע הלידה למשך זמן מה כאירוע שעדיין מתגלגל. 
כל עוד זה המצב, ועדיין לא הוסחה דעת ההורים באופן ממשי מהשמחה של הולדת הבן – לרוב הדעות ניתן לברך עוד "הטוב והמיטיב". אולם, פרק הזמן שחלף כבר מהלידה שלך – קרוב לשנה – הוא כזה שבהכרח עסקתם בו כבר גם בעניינים אחרים ודעתכם הוסחה. 
בפוסקים מובאות דוגמאות להשהייה בין הלידה לבין הברכה, אבל בסדר גודל של מספר ימים, וגם על כך יש מחלוקת. 
הכלל בברכות הוא "ספק ברכות להקל", כי חשוב להימנע מברכות לבטלה. לכן, את ברכת "הטוב והמיטיב" של הלידה לא ניתן כבר לברך בשם ומלכות.
את הרצון הבריא והיפה להודות לקב"ה ניתן לבטא בדרכים אחרות. אפשר להקדיש מצווה מסוימת שתקיימו כהודאה ושבח – מתן צדקה, לימוד תורה ועוד. אפשר לברך "הטוב והמיטיב" ללא שם ומלכות, או לכוון בברכת "הטוב והמיטיב" שבברכת המזון על הולדת הילד. אפשרות נוספת היא ליצור סיטואציה בה בכל מקרה נכון מבחינה הלכתית לברך "הטוב והמיטיב", ואז לברך ולכוון גם על הלידה. סיטואציה כזו היא למשל שתיית יין משובח שני בתוך סעודה.
 
ב. לעניין ברכת שהחיינו – לפי הגדרות הגמרא, גם "שהחיינו" וגם "הטוב והמיטיב" הן ברכות שנתקנו על אירועים משמחים, וההבדל ביניהן הוא היקף הטוב: הטוב והמיטיב מיועדת לאירוע שטוב למברכת וטוב גם לאחרים, ושהחיינו מיועדת לאירוע שטוב למברכת עצמה אך לא לאחרים. לכן, אי אפשר לברך גם וגם.
נהגו אכן לברך "הטוב והמיטיב" בהולדת בן ו"שהחיינו" בהולדת בת. ניתן לברך "הטוב והמיטיב" גם על הולדת בת, אבל לא נהוג לעשות להפך – לברך "שהחיינו" על הולדת הבן.  
גם כאן, כפי שכתבתי לעיל, ניתן למצוא את הדרך להודות לקב"ה, למשל לאכול פרי חדש ולברך שהחיינו, תוך כוונה לכלול בברכה זו גם את התודה על הולדת הבן.
 
לסיכום, אולי הצעה מעשית יפה היא לערוך לחברים וקרובים קידוש משובח עם כמה יינות ופירות חדשים, ולייחד את הקידוש להודיה. אפשר לשתף את המתאספים שברכות השבח המיוחדות הן לכבוד הולדת בנכם, לשמוח ולהודות יחד.
מזל טוב!
שלומית
 
מקורות לעיון ולהרחבה:
א. לגבי ברכת הטוב והמיטיב על לידה:
 
המשנה במסכת ברכות (נד: ) אומרת: 
על הגשמים, ועל בשורות טובות אומר: ״ברוך הטוב והמטיב״… בנה בית חדש, וקנה כלים חדשים, אומר: ״ברוך … שהחיינו וקיימנו והגיענו לזמן הזה״. 
נשמע שגם ברכת הטוב והמיטיב וגם ברכת שהחיינו מיועדות להודות על אירוע משמח. מה ההבדל בין שתי ברכות אלו? הגמרא בהמשך (נט:) דנה ומגיעה למסקנה:
הא דאית ליה שותפות, הא דלית ליה שותפות. והתניא: קצרו של דבר, על שלו הוא אומר: ״ברוך שהחיינו וקיימנו״, על שלו ועל של חבירו — אומר: ״ברוך הטוב והמטיב״.
כלומר, דבר שטוב לאדם עצמו מברכים עליו שהחיינו, ועל מה שטוב לו ולאחרים מברכים הטוב והמיטיב. הגמרא שם מביאה לדוגמא את המקרה של הולדת בן כמצב עליו מברכים הטוב והמיטיב – כי לידת הבן היא אירוע שיטיב עם המברך עצמו וכן עם אחרים.
כך פסק גם השולחן-ערוך (אורח-חיים רכ"ג) : "ילדה אשתו זכר מברך הטוב והמטיב וגם היא צריכה לברך כן".
עד מתי ניתן לברך?
המשנה-ברורה שם מציין (כאחרונים אחרים) כי גם אם האב לא היה במקום הלידה ורק שמע עליה, כלומר שהלידה הסתיימה כבר, אפשר לברך, ו"אין חילוק בין שומע לרואה". האם ניתן לברך רק מיידית עם הלידה או השמועה? בשאלה זו המשנה ברורה מצטט את הפרי-מגדים וכותב: 
ועיין בפרי-מגדים, דאפילו אם לא בירך תיכף כששמע גם כן יברך לכולי עלמא, דעדיין הטובה נמשכת. 
כלומר, הפרי מגדים קבע שאין בעצם הגבלת זמן עד מתי אפשר לברך על הולדת הבן, כי הלידה אמנם חלפה אבל הטובה נמשכת.
כף החיים שם מסייג: 
וכתב אשל אברהם (הפרי מגדים) כאן כולי עלמא מודים אף לאחר כדי דיבור יוכל לברך דעדיין הטובה בעולם… ונראה היכי דמי, אם עדיין תוקף השמחה בלבו. אבל אח"כ יברך בלא שם ומלכות.
דבריו מתייחסים למחלוקת רחבה יותר, האם ניתן לברך הטוב והמיטיב בשם ומלכות על שמועה טובה רק מייד עם שמיעתה, או גם לאחר שחלף פרק הזמן המינימלי של "תוך כדי דיבור". הוא מגדיר את הבשורה על הולדת בן כמקרה בו אין מחלוקת שניתן לברך גם לא בצמידות ממש לשמועה, אלא כל עוד תוקף השמחה בליבו.
הגר"ח נאה בקצות השולחן התייחס באופן דומה (בדי השולחן ס"ד) וכתב:
אפשר דכל זמן שעסוקין באותו עניין ולא הסיח דעתו עדיין מהבשורה יכול לברך ותו לא.
הרב שטרנבוך (תשובות והנהגות א', ר) מביא את דעת מור וקציעה (סימן רכ"ד) שניתן לברך ברכת הטוב והמיטיב על שמועה טובה עד שלושה ימים לאחר שמיעתה, ומחיל זאת גם על לידה. הוא מתייחס לדברי הפרי-מגדים שהובאו לעיל, אך מסביר שהעיכוב בברכה (בשל התמשכות הטובה) אינו בלתי מוגבל בזמן. לדבריו, כל עוד ההורים נמצאים בזמן של עיסוק אינטנסיבי בבשורת הלידה – מודיעים לחברים וקרובים וכד' – ניתן עדיין לברך הטוב והמיטיב בשם ובמלכות. לדוגמא הוא אומר שעד הפעם הראשונה שהאב מגיע לבית הכנסת ומספר לבני קהילתו על הלידה – אפשר לברך, אולם אם נזכר שלא בירך לאחר שכבר היה בבית הכנסת – כבר אינו יכול. 
 
פוסקים חשובים (בעיקר מעדות המזרח) העידו שאין נוהגים לברך הטוב והמיטיב על לידת בן כלל. זוהי הבנה אפשרית בדברי הרמ"א בסימן רכ"ג, וכך כתב הבן איש חי (פרשת ראה שנה א', ח') כף החיים (רכ"ג, ו) הרב ח"ד הלוי (מקור חיים ב', צ"ב מ"א) והרב עובדיה יוסף. לפי דעה זו, אין לברך גם הטוב והמיטיב וגם שהחיינו על אותה השמחה, ומכיוון שמברכים שהחיינו בשעת ברית המילה, לא מברכים הטוב והמיטיב.
לצד זאת, כמובן, רבים פסקו שאכן יש לברך הטוב והמיטיב ואין זה סותר את ברכת שהחיינו שבברית, שכל אחת מהן נובעת מסיבה אחרת.
אולם נראה ברור כי על אותה שמחה עצמה – הולדת בן – אין אפשרות לברך את שתי הברכות. אמנם הרשב"א (שו"ת הרשב"א ח"א סי' רמה) התייחס לברכת שהחיינו על הולדת בן, אבל דבריו העלו שאלות גדולות כיוון שנראה שאינם מתיישבים עם פשט הגמרא בברכות (למשל בדרכי משה סימן רכ"ג).
 
ב. ברכת הטוב והמיטיב על יין
בגלל שיין מרבה שמחה, נקבעה ברכת הטוב והמיטיב על יין שמוסיפים תוך כדי ארוחה. אם בתחילת הארוחה מברכים "בורא פרי הגפן" על יין אחד, ואז מגישים יין אחד משובח יותר – לפני שתיית היין השני מברכים "הטוב והמיטיב" בשם ומלכות (שו"ע או"ח קע"ה).
 
ג. לגבי "ספק ברכות להקל"
 
יש איסור על אמירת שם ה' לשווא, כחלק מהאיסור "לא תשא את שם ה' א-להיך לשווא" שניתן בעשרת הדברות. על כך נאמר בגמרא בברכות, לג. :
ואמר רב ואיתימא ריש לקיש, ואמרי לה רבי יוחנן וריש לקיש דאמרי תרוייהו:
כל המברך ברכה שאינה צריכה עובר משום לא תשא.
כלומר, ברכה שאין בה צורך נחשבת לנשיאת שם ה' לשווא, איסור תורה חמור. וכך פסק גם הרמב"ם (הלכות ברכות פ"א, הל' טו): 
כל המברך ברכה שאינה צריכה, הרי זה נושא שם שמיים לשוא, והרי הוא כנשבע לשוא, ואסור לענות אחריו אמן.
אמנם, רוב הראשונים חלקו על הרמב"ם והגדירו את הברכה המיותרת כעבירה על דברי חכמים, ולא על איסור תורה ממש. כך או כך, לכל הדעות אסור לומר ברכה בשם ומלכות ללא צורך.
צד משלים לתמונה הוא מעמדן ההלכתי של הברכות. כמעט כל הברכות שיש לנו הן בגדר מצווה מדברי חכמים, ולא מדאורייתא. בדברי חכמים הכלל הוא "ספקא לקולא", כלומר שכאשר יש ספק – מקילים. לכן, כאשר יש ספק אם צריך לברך – פטורים מהברכה ולא מברכים. וכך פסק השולחן ערוך (או"ח ר"ט ג'): 
כל הברכות אם נסתפק אם בירך אם לאו אינו מברך.
לא רק כאשר הספק הוא אצל האדם – כלומר האם בירך או לא בירך – מקלים; גם כאשר הספק הוא בהלכה – כאשר יש מחלוקת האם צריך לברך או לא – הדין הוא ללכת לפי הדעה המקילה. כך נפסק במסכת עבודה-זרה, ז. :
ר' יהושע בן קרחה אומר: בשל תורה הלך אחר המחמיר, בשל סופרים הלך אחר המיקל. אמר רב יוסף: הלכתא כרבי יהושע בן קרחה.
כלומר, כאשר דובר בדין מדאורייתא – נוהגים כדעה המחמירה, וכאשר מדובר בדין דרבנן נוהגים לפי הדעה המקילה.
לכן, כיוון שהברכות (ובתוכן "הטוב והמיטיב") הנן דין דרבנן – נוהגים כדעה המקילה והמצמצמת את חיוב הברכה, ולא מברכים מעבר לשיעור הזמן שציינו הפוסקים.### שאלה  
 מבקש סיועכם בבחירת שם לבתי התינוקת שזה עתה נולדה.
נולדה ב-יט' כסלו 2016, ילדה רביעית. שם אמה שירה חנה.
שמות מוצעים: ענהאל, טוהר, טליה, לירון
אשמח להמלצתכם.
 . ### תשובה  
  
ראשית כל אפתח בברכת מזל טוב ובתפילה לבריאות, שמחה ושפע מן השמים!
בחירת שם לבת שלכם הוא עניין חשוב , מרגש ומשמעותי. עליכם למצוא שם ששניכם אוהבים, שמתאים לכם ושהוא בעל משמעות חיובית.
כל ארבעת השמות שהזכרת הינם יפים ומשמחים ולכן אין מבניהם שם אחד מומלץ.
 
מותר לתת שם המקובל גם לבן וגם לבת. מצאנו שמות כאלה בתנ"ך ואף אצל רבותינו במהלך הדורות (יונה ושמחה למשל.)  [לעיון נוסף בנושא ראה בספר "קוראי שמו" של הרב רובין. עמ' 185- 186]
 
שיהיה בעזרת ה' עם הרבה סיעתא דשמיא, במזל טוב ובהצלחה רבה בהחלטה.### שאלה  
 שלום רב,
בעזרת השם אמורה להיוולד לנו בת בקיץ.
רציתי לדעת לגבי השמות גילי/ זהר ( אולי עם ו?) או זיו מה יותר מומלץ
תודה רבה. ### תשובה  
 ראשית כל אפתח בברכה ובתפילה שיהיה בשעה טובה ושהלידה תעבור בבריאות!
בחירת שם לבת שלכם הוא עניין חשוב , מרגש ומשמעותי. עליכם למצוא ששניכם אוהבים, שמתאים לכם ושהוא בעל משמעות חיובית.
לדעתי כל שלושת השמות שהזכרת הינם יפים, מאירים ומשמחים ולכן אין מבניהם שם אחד שהוא מומלץ.
מותר לתת שם המקובל גם לבן וגם לבן. מצאנו שמות כאלה בתנ"ך ואף אצל רבותינו במהלך הדורות (יונה ושמחה למשל.)  [לעיון נוסף בנושא ראי בספר "קוראי שמו" של הרב רובין. עמ' 185- 186]
שיהיה בעזרת ה' עם הרבה סיעתא דשמיא, במזל טוב ובהצלחה רבה בהחלטה.### שאלה  
 שלום,
בעבודה שלי ישנה מכונת קפה ושתייה חמה (בתוך המכונה נמצאים המוצרים- הקפה, החלב וכו, והם יוצאים מוכנים מתוכה כשלוחצים על כפתור), שהייתה פעילה והשתמשו בה במהלך חג הפסח.
אני לא יודעת מאיפה מגיעים המוצרים שבתוכה והאם הם כשרים לפסח אבל אני מניחה שהם לא. מצד שני אני יודעת שלא מדובר בחמץ גמור.
השאלה שלי היא האם מותר לשתות מהמכונה הזאת לאחר הפסח ללא חשש מאיסור מכירת חמץ? ואם לא, עד מתי להמנע מכך?
תודה רבה.
 . ### תשובה  
 שלום רב.
אין בעיה להמשיך להשתמש במכונת הקפה.
כפי שכתבת את, אין במכונת הקפה שום שימוש בחמץ גמור ולכן לא הייתה חובת מכירת חמץ על מוצרים אלה.
באופן כללי:
מה שנחשב לחמץ גמור עלינו לבער. (או למכור בסיטואציות מסויימות של הפסד מרובה).
מה שיש בו חשש חמץ או תערובת חמץ (קמחים, עמילנים מסויימים, חיטה ועוד) נוהגים למכור.
מוצרים אחרים שאינם חמץ כלל אלא שאין להם כשרות לפסח (כגון קפה, סוכר וכו)- יש להצנע במהלך הפסח כדי שלא יבוא להשתמש בו.
 
יוצא מכך שבקנית חמץ גמור יש לוודא שיש "אישור מכירת חמץ" כדי שלא יחשב החמץ ל"חמץ שעבר עליו הפסח" שאסור באכילה ( על פי שנפסק בשולחן ערוך סימן תמ"ח סעיף ג), אבל במוצרים שאינם חמץ בכלל אין בעיה להשתמש בכלל לאחר הפסח.
 
לקריאה נוספת אני ממליצה על פנינה הלכה של הרב אליעזר מלמד, פרק ו סעיף ו (קיים גם ברשת), בעניין קנית חמץ לאחר הפסח.
לרויה!
בברכת קיץ טוב
בת שבע
 ### שאלה  
 סיר מאמייל מעיזבון שלא היה בשימוש למעלה משנה ואיני יודעת אם בשרי או חלבי, מה לעשות? תודה שרה
 . ### תשובה  
 שלום רב.
אמנם עברה יותר משנה מהשימוש בסיר אבל למרות זאת לכתחילה כדאי להגעיל אותו כדי שתוכלי להשתמש בו לחלבי או בשרי כרצונך.
הפוסקים האחרונים דנו בשאלת כלי אמייל ואופן הכשרתם. היו שחששו שאמייל דינו ככלי חרס שאי אפשר להכשירו אבל למעשה פסקו רוב האחרונים שאפשר להכשירו בהגעלה, כך ראיתי ב"פניני הלכה" של הרב אליעזר מלמד (הלכות פסח פרק י"א) וכן בספרו של הרב קנוהל "ואכלת ושבעת" (עמ 96).
 
איך מגעילים סיר?
לפני הגעלת סיר יש להמתין 24 שעות מהשימוש האחרון בו. במקרה שלך כמובן שאין צורך להמתין עוד.
עליך לנקות וליבש את הכלי ואח"כ להטבילו בתוך סיר גדול יותר מלא מים רותחים מבעבעים שאש דולקת תחתיו.
אם אין לך סיר מספיק גדול לצורך כך, את יכולה להכניס כל פעם חלק מהסיר למים הרותחים, העיקר שלבסוף כל הסיר יוטבל.
מיד אחרי ההגעלה יש לשטוף את הסיר במים קרים.
אחרי ההגעלה את יכולה להשתמש בסיר כרצונך. לבשרי או לחלבי.
 
בהצלחה ובתאבון!
בת שבע
 
 
 
 ### שאלה  
 האם מותר להעיף עפיפון בשבת? האם יש הבדל בין ילדים למבוגרים?
 . ### תשובה  
 שלום רב.
פוסקים בני זמננו עסקו בשאלה זו.
באופן פשוט אין שום איסור הלכתי בעצם העפת העפיפון. החששות ההלכתיים שעלולות להיווצר מזה קשורות לשני עניינים- הוצאה מרשות לרשות וקשירה והתרת קשרים. שניהם איסורי מלאכה בשבת.
מהסיבה הזאת הרב יעקב אריאל כתב לא להעיף עפיפון בשבת-"מחשש למלאכות רבות".
 
למעשה, פוסקים אחרים [1] כתבו שבמידה והעפיפון הורכב לפני שבת והוא מחובר כבר לכל החוטים מותר להעיף אותו בתוך איזור שיש בו עירוב של שבת.
גם אם העפיפון עף גבוה אין בזה איסור הלכתי.
במקרה שהעפיפון עובר לרשות אחרת, כל עוד האוחז בעפיפון לא עוזב אותו, העפיפון עדיין נחשב שייך לרשות בו נמצא האדם. כל עוד מעיף העפיפון לא עוזב את העפיפון והחבל בידו- אין בכך בעיה.
 
למרות כל הנאמר עד כה, יש להזהר בשני עניינים-
אם העפיפון עבר את העירוב- אסור ללכת ולהביאו משם.
אם העפיפון נתלה על עץ (מה שקורה בסביבה עם עצים לא מעט)- אסור לטפס על העץ לשחררו.
 
אי לכך, אם יש מודעות וזהירות רבה, אפשר להעיף את העפיפון בשבת ויחד עם זה יש טעם להחמיר מתוך זהירות  כדברי הרב אריאל.
 
בברכה
בת שבע סמט
[1] למשל הרב יעקב אפשטיין שו"ת חבל נחלתו על פי דברי החישוקי חמד וכן הרב אבינר בשאילת שלמה חלק א סימן קפד.### שאלה  
 שלום,
אני איחלתי לבן אדם מתוך עצבים שיקבל שיתוק ואחרי כמה ימים הוא עשה תאונה והוא בבית חולים על כיסא גלגלים. עכשיו אני לא מכשפה ולא עוסקת הקללות ולא בשום על טבעי. אני בחורה חילונית אבל מאמינה מאוד בה' וקרובה אליו מאוד. יש איזה תפילה שאני יכולה להגיד כדי שהקללה שקיללתי את הבן אדם והתממשה לא תחזור אלי ולא יקרה לי כלום? מה אפשר לעשות? איך אפשר לתקן את מה שעשיתי?
 . ### תשובה  
 שלום רב.
ראשית אפתח בתפילת רפואה שלמה ומהירה לפצוע!
שנית, לגבי התחושות שלך:
לא מומלץ לקלל אף פעם וכדאי "לתרגל" שמירה על מוצא פינו. לא בגלל שיש כח בפועל למעשינו או בגלל משהו "על טבעי" אלא משום שדיברו שלילי יוצר גם אנרגיות פחות נעימות בסביבתך.
הקללה שקיללת בעז"ה לא תחזור אליך, אבל במצב שנוצר כרגע בכל מקרה הייתי ממליצה לחשוב איך את יכולה לעשות תשובה. אולי כדאי להתנצל ולבקש סליחה על ההתפרצות? 
אולי כדאי לך לקבל על עצמך לשמור יותר על פיך?
אין צורך בתפילה מנוסחת לדבר כזה אלא בדיבור פשוט אל הקב"ה בו את חוזרת בך ומקבלת על עצמך להשתדל יותר. אפשר להתפלל לקב"ה שיעזור לך לא להגיע להתפרצויות כאלה.
 
בהצלחה רבה 
בברכה### שאלה  
 האם מותר להגיד את קריאת שמע בקול או שצריך להגיד אותו בלחש?
 . ### תשובה  
 שלום רב!
 
יישר כח על השאלה ועל השאיפה לדייק במצוות קריאת שמע.
 
השולחן ערוך (בסימן ס"א סעיף ד) כותב: נוהגין לקרות פסוק ראשון בקול רם לעורר הכוונה. 
ובהמשך דבריו (סעיף י"ג) כותב: אחר פסוק ראשון צריך לומר 'ברוך שם כבוד מלכותו לעולם ועד' בחשאי. כלומר בלחש.
בסופו של הסימן (סעיף כ"ו) מוסיף השולחן ערוך ומתאר את המנהג ביחס לשאר הפרשייה:
יש נוהגין לקרות קריאת שמע בקול רם ויש נוהגים לקרותו בלחש.  
והרמ"א מוסיף: ומכל מקום יאמרו פסוק ראשון בקול רם וכן נוהגים.
יוצא מכאן שרק את הפסוק הראשון יש לומר בקול ואת השאר – אפשר בלחש ואפשר בקול.
 
בסימן הבא, השולחן ערוך מביא דין נוסף  באותו עניין – צריך להשמיע לאזניו מה שמוציא בפיו ואם לא השמיע לאזניו יצא.  כלומר, למרות שניתן לומר את פרשיות קריאת שמע בלחש, עדיף לאומרם ברמה מסויימת של הגייה כך שאת תצליחי לשמוע בעצמך. יתכן שמטרת דין זה  כדי לשמור על  הריכוז שלנו בפרשיות קריאת שמע.
 
לסיכומו של דבר: את הפסוק הראשון יש לומר בקול, "ברוך שם וכו'" בלחש, ואת  הפרשיות אפשר לומר כפי שנח לך. כמובן, בתפילה בציבור – שקוראים בקול יש להיזהר שלא להפריע לשכנייך לתפילה. במידה ואת אומרת בלחש –  השתדלי להקפיד להגות בשקט כל מילה ולא רק לקרוא "בלב" כדי שאוזניך ישמעו מה שאת מוציאה מפיך.
 
בהצלחה רבה !
בת שבע
 ### שאלה  
 שלום!
כמה שאלות לגבי קול אישה ערווה:
1. האם האיסור חל על הגברים לשמוע שירת נשים או על הנשים לא לשיר ליד גברים?
2. מישהי שמקפידה לא לשיר ליד גברים הקליטה את עצמה שרה וההקלטה הגיעה בטעות לבן ששמע אותה. האם זאת עבירה?
3. האם מותר לאישה לשיר עם חבר שלה?
תודה
 . ### תשובה  
 שלום רב.
תודה על שאלותיך.
אפתח בכך שהנושא הזה באופן כללי לא פשוט לכולנו ומציב אתגר משמעותי ביחסנו להלכה ולהכוונה של חז"ל ביחס בין המינים.
 
 מעניין לראות שכבר חז"ל ראו ערך רב משמעות בקול בכלל, בקול של שירה ובקול השירה הנשי בפרט.
האיסור במקורו מופיע בגמרא במסכת ברכות (דף כ"ד עמוד א):
אמר שמואל: קול באשה ערוה, שנאמר כי קולך ערב ומראך נאוה.
[יתכן והביטוי "ערווה" לגבי הקול הנשי מעורר תמיהה או הסתייגות. יש להבין שהקביעה כאן הינה קביעה הלכתית של גדרי צניעות ואין להתייחס כאן למושג ערווה כבהקשר של דיני עריות]
הסוגיא שם עוסקת בענייני אמירת קריאת שמע ודברים שבקדושה. מופיעות שם כמה אמירות לגבי מקומות מכוסים שבפניהם אין לומר קריאת שמע. קול האישה, (בדרך של שירה ולא בדרך של דיבור) נכלל בינהם.
נחלקו שם הראשונים האם אמירתו של שמואל לגבי קול, גם הוא נאמר רק לגבי זמן אמירת קריאת שמע או שנאמר כמשהו כללי.
להלכה נפסק בשולחן ערוך עניין זה פעמיים: גם בהקשר של אמירת קריאת שמע (שולחן ערוך אורח חיים הלכות קריאת שמע סימן עה, סעיף ג):
 יש ליזהר משמיעת קול זמר אשה בשעת קריאת שמע. 
וגם בהקשר של הלכות צניעות והמלצות הרחקה שבין איש לאישה שאינם נשואים (שולחן ערוך אבן העזר הלכות אישות סימן כא סעיף א):
ואסור לשמוע קול ערוה או לראות שערה.                      
יוצא מכך שאמנם האיסור במקורו נאמר לאיש אבל הראשונים כבר למדו מכך שזו דרך גם ליצירת עולם צנוע ומרוחק יותר בין האיש והאישה שאינם נשואים.
כלומר, למרות שהאיסור לאיש, נראה שהאישה צריכה לשמור על צניעותה גם מדין "לפני עיוור לא תתן מכשול"- כלומר, לא להעמיד את הסביבה הסובבת אותנו במצב שלאיסור, וגם כשותפה להרחקות הראויות בין האיש לאישה.
אומנם לא כל שירה  נאסרה באופן גורף, הפוסקים לאורך הדורות מצאו דרכים להיתר שמיעה של שירת נשים דרך רדיו או הקלטות, לשמיעת כמה נשים יחד, לשמיעת שירת קודש שאין בו חשש הרהור, כשאינו מתכוון ועוד.
 
לגבי הקלטה:
נחלקו האחרונים האם האיסור חל גם על שמיעת שירת אישה דרך מכשירים אלקטרוניים. יש מחמירים, הואיל והקול הנשמע הוא בדיוק כמו קולה המקורי של הזמרת. יש מקלים אם השומע לא מכיר את האישה ששרה, ויש המקלים אפילו אם מכירה. ולכן המקל יש לו על מה לסמוך.
ממליצה לך  לעיין בדברי הרב מלמד בספרו פניני הלכה או דרך הרשת באתר פניני הלכה כאן.
לגופו של מקרה, אשה שהקליטה את עצמה, שלא על מנת שההקלטה תגיע לאזני גבר, צריכה להשתדל לא להעמיד את הגברים בטעות ולכן עליה לכתוב או לסמן את ההקלטה שהיא מיועדת לנשים בלבד. גבר שהחליט לשמוע בכל זאת, אולי סומך על השיטות המקלות ובכל מקרה זה עניינו ולא עניינה.
 
על פי מירב המקורות שיש בידינו, שירה משותפת של פנוי ופנויה- חבר וחברה, עלולה להיות בעייתית מבחינה הלכתית.
הפוסקים לאורך הדורות מצאו דרכים להיתר שמיעה של שירת נשים דרך רדיו או הקלטות, לשמיעת כמה נשים יחד, לשמיעת שירת קודש שאין בו חשש הרהור, כשאינו מתכוון ועוד.
נראה לי שדווקא חבר וחברה הם בדיוק אלה שצריכים ליצור ביניהם את הגבולות. עליהם לחשוב איך הם מפתחים קשר עמוק של הכרות, ויחד עם זה שומרים את העניינים האינטימיים לקשר שאחרי החתונה. הכללת השירה אצל חז"ל והפוסקים, לתוך העניינים האינטימיים, דווקא מאיר את כוחה של השירה בעולם הבינאישי והזוגי.
 
בהצלחה רבה### שאלה  
 בתחילת השבוע לא הצלחתי לעשות הפסק טהרה לפני שקיעה(כי צריך שטיפה והייתי עם הילדים, לא הצלחתי להגעע לזה עד אחרי שהשכבתי אותם). עשיתי בדיקה בלילה אחרי המקלחת ויצאה נקייה לגמרי. בבוקר אני לא זוכרת אם עשיתי בדיקה נוספת אבל כמעט בטוחה שכן. מאז לא עשיתי בדיקות כי הבדיקות כואבות לי ואני מנסה לעשות את המינימום הנדרש ולא יותר (הבנתי שהמינימום הוא בהפסק ואח"כ עוד שתי בדיקות כאשר האחרונה ביום הטבילה).
בעלי עכשיו אמר לי שנראה לו שההפסק שעשיתי לא תקף כי הוא נעשה בלילה מאוחר. האם אכן עלי לעשות הפסק חדש ולספור מחדש 7 נקיים (זה אומר שאני אהיה מותרת פחות משבוע) או שאוכל לסמוך על הבדיקה בלילה?
 . ### תשובה  
 שבוע טוב לך,
קודם כל יישר כוח לך על המאמץ לבדוק כהלכה על אף הקושי בבדיקות הן מצד הכאב הכרוך בהן והן מצד התמרון עם הילדים. אני מאוד מבינה את הקושי ומעריכה אותך על המאמץ.
אשתדל בתשובתי להתייחס לשני חלקים בשאלתך, גם לשאלה הנקודתית וגם למצב שאת מתארת של קושי להספיק לעשות הפסק טהרה בזמן.
לגבי הסיטואציה הנקודתית שאת מתארת:
מדברייך אני מבינה שעשית בדיקה ביום ראשון בלילה מאוחר, שהחשבת אותה כהפסק טהרה, ואת חושבת שעשית גם בדיקה למחרת. אבל מאז לא בדקת, נכון? אם אכן כך, זה אומר שיש לך רק הפסק טהרה (זה שנעשה בלילה או הבדיקה שלמחרת בבוקר), אבל לא בדקת עוד בדיקה כנדרש ביום הראשון של שבעת הנקיים. אני מניחה לפי מה שכתבת, שהסיבה שלא מיהרת לבדוק דווקא ביום למחרת ההפסק (כלומר, אם עשית את ההפסק ביום ראשון בלילה, היינו, לפי היהדות זה כבר היה יום שני בשבוע, ולכן היום הראשון של שבעת הנקיים היה צריך להיות יום שלישי ובו היית צריכה לבדוק), כיון שהבנת שיש צורך בשתי בדיקות בשבעת הנקיים, חוץ מבדיקת ההפסק עצמו, אך לא ידעת שעליהן לכתחילה להיות דווקא ביום הראשון וביום השביעי של שבעה נקיים.
בדיעבד, יש מי שמקילים גם אם לא עברו חמישה ימים בין בדיקה לבדיקה, ואפילו אם הבדיקות לא נעשו דווקא ביום הראשון וביום השביעי, אך לא מקובל להקל כך בפשטות, והדבר דורש הבנה יותר מדויקת של הסיטואציה כולה.
אני עוברת כעת לפרט מעט יותר כיצד ניתן להימנע מלהגיע לסיטואציה כזו בעתיד, ובסוף אכתוב כיצד עלייך לנהוג כעת, על פי הנתונים שכתבת לנו.
לגבי הקושי שתיארת להגיע להפסק טהרה בזמן:
קודם כל חשוב שתדעי שהדרישה לעשות הפסק טהרה לפני השקיעה זהו הדין מלכתחילה. וגם הזמן הזה שלפני השקיעה הוא מזמן מנחה קטנה ואילך, כלומר כשעתיים-שלוש (תלוי בחורף/בקיץ) לפני השקיעה. זה אומר שבימי החורף הללו, ניתן לעשות הפסק טהרה כבר מסביבות 15:00 אחה"צ (שקיעה אחרי 17:00), וזה ייחשב בתוך הזמן שלכתחילה.
בנוסף, השטיפה לפני ההפסק אמנם אף היא נדרשת לכתחילה, והיא גם מועילה פעמים רבות כדי לנקות את השאריות האחרונות, אך בדיעבד אם לא הספקת לשטוף, ניתן בהחלט להסתפק גם בקינוח וניקוי באמצעות מגבונים, או אפילו בכלל בלי שטיפה.
מתוך מה שכתבתי לעיל, עולה שהעצה החשובה והטובה ביותר כדי שלא לפספס בדיקת הפסק טהרה היא לעשות אותה בבוקר. אז גם ניתן להספיק לשטוף יותר בנחת. בדיקת הפסק טהרה שנעשתה בבוקר עולה בדיעבד. לכתחילה יש לחזור ולבדוק שוב בתוך הזמן שלפני השקיעה (כאמור, ממנחה קטנה ואילך), אך אם לא הספקת, לפחות ההפסק מהבוקר נחשב לך, ולא הפסדת יום.
לגבי מיעוט הבדיקות בגלל הכאב:
אכן, במצבים שבהם כואב, כמו במצבים מורכבים נוספים, ניתן להקל ולבדוק פחות. אבל כאשר בודקים פחות חובה להקפיד על שלוש הבדיקות הללו:
הפסק טהרה
בדיקה אחת ביום הראשון (למחרת הפסק הטהרה)
בדיקה אחת ביום השביעי (יום הטבילה)
אני ממליצה מאוד ברגע שאת עושה הפסק טהרה לשים תזכורות טלפוניות הן לבדיקה הראשונה והן לאחרונה, כדי שלא לשכוח אותן.
אם הכאב לא מאוד גדול וזה הולך בקלות, מומלץ לבדוק בדיקה נוספת ביום השני או השלישי של שבעת הנקיים, שמא תשכחי את הבדיקה ביום הטבילה.
בנוסף, כאשר כואב בבדיקות, כדאי לנסות לבדוק באמצעות עדי בדיקה עדינים יותר. מניסיוני, עדים מסוג סריג ולא אריג, מסייעים לנשים רבות שמתקשות בבדיקות. ניתן גם ללחלח מעט את העד כדי שיהיה יותר קל לבדוק בו.
למעשה:
הפסק הטהרה שעשית בלילה יכול להיחשב לך בדיעבד, במיוחד אם הייתה אחריו בדיקה למחרת בבוקר, אך היום שבו עשית את ההפסק אינו נחשב לספירת שבעת הנקיים. כלומר, אם בדקת ביום ראשון בערב (שהינו בעצם תחילת יום שני), תחילת ספירת הנקיים היא רק מיום שלישי ואת יכולה לטבול ביום שני שאחריו.
כיון שלפי מה שכתבת לא עשית בדיקה ביום הראשון של שבעת הנקיים, יותר קשה להקל שתוכלי לטבול באותו יום, אך יש לכך מקום. לשם כך עלינו להבין יותר אם ומתי בכל זאת בדקת, ומה הסיטואציה האישית שלכם (שלך ובן זוגך).
בכל מקרה, לעשות הפסק חדש אינך צריכה. אני מציעה שבכל מקרה תבדקי מיד כשתקבלי את התשובה, ותיצרי עמי קשר טלפוני כדי שאבין את כל המצב ואוכל לומר לך באיזה יום את יכולה בסופו של דבר לטבול.
בברכה,
חני פרנק### שאלה  
 ערב טוב.
אבא שלי נפטר לפני שבועיים ואני צריכה לטבול שבוע הבא… אני לא מסוגלת לעשות את ההכנות לטבילה בתוך 30 ימי האבל (שפם. גבות. גזיזת ציפרניים וכו') פשוט לא מסוגלת. יש אפשרות לדחות את הטבילה?. ### תשובה  
 שלום לך.
בראש ובראשונה תנחומיי על פטירת אביך היקר. ללא ספק, אירוע כזה הנו מהאירועים הקשים שמזמנים לנו החיים וההתמודדות עם האבל היא אתגר מורכב. כפי שוודאי למדת כבר בעת השבעה, ההלכה מכירה בקושי, ומכוונת את האדם דרך ההלכות של האונן, שעוד לא קבר את מתו והאבל, לאחר הקבורה, להתמודד עם הקושי. אבל על אב או אם גם בהלכה חמור יותר מכל אבל אחר. ולכן מובנת בהחלט ההרגשה שלך שאת עדיין שקועה עמוק באבלותך ואינך מסוגלת לעסוק בשמחת המצווה של ההכנות לטבילה. עם זאת, חשוב לציין שאמנם להלכה אסור בתוך שלושים ימי האבלות הראשונים להסתפר וליטול את הציפורניים בכלי, אך דין זה אינו חל על אישה שמגיעה טבילתה, ומותר לה לסדר את השערות שעל פניה וליטול את ציפורניה כדרכה, כדי שלא תהיה חציצה בטבילה. מתוך הדין הזה ניתן להבין שחכמינו ראו את הטבילה במקווה כמצווה חשובה מאוד שגוברת אף על האבלות, כל עוד היא מגיעה אחרי השבעה.
לגבי דחיית הטבילה: ישנה מחלוקת האם הטבילה בימינו נחשבת לטבילה בזמנה, שאסור לדחות אותה, או שכיוון שכולנו ממתינות שבעה נקיים, אין היא נחשבת לטבילה בזמנה ולכן מותר לדחותה. להלכה נפסק שהטבילה בימינו אינה נחשבת לטבילה בזמנה, אך יש להקפיד לטבול בזמן בגלל קיום מצוות פרו ורבו. יתר על כן, החשיבות לטבול בזמן היא ודאי גם מצד מצוות ואהבת לרעך כמוך, שכן אנו רואים את החיים בטהרה ובהיתר, כדרך שאליה צריך לשאוף. אולם, כיוון שאין זה זמנה של הטבילה מדין תורה, בעת הצורך, ובהסכמה הדדית של שני בני הזוג, ניתן לדחות טבילה. עם זאת, הדבר אינו מומלץ. דווקא בעת הזו, כאשר הנך מתמודדת עם מצב נפשי רגיש, חשובה האפשרות להיות בהיתר, ולקבל גם את סיועו ותמיכתו הפיזית של אישך. מה עוד שלפי תיאורך, עשוי לעבור שבוע ויותר מעת הטבילה ועד שיעברו ימי אבלות השלושים, כך שאין מדובר בדחייה של ימים בודדים, אלא של יותר מכך. לכן עצתי לך, לשוחח על כך עם אישך, ולהחליט ביניכם מה הדרך הראויה ביותר (הייתי כותב: הנכונה ביותר עבורכם), אך בהיותי מאמינה שהדרכת ההלכה היא המתאימה והנכונה ביותר גם לנפש רוב בני האדם, אני מציעה לנסות להתגבר על הקושי של האבלות, לנהוג כהלכה, ולהתכונן ולטבול בזמן.
חני
 
הרחבות:
השולחן ערוך בחלק יורה דעה, סימן שצ, עוסק בדין תספורת ונטילת הציפורניים בתוך שלושים יום לאבלות וכך הוא כותב שם בסעיף א:
אבל אסור לגלח שערו, אחד שער ראשו ואחד שער זקנו ואחד כל שער שבו, ואפילו של בית הסתרים, כל ל' יום.
אולם ישנה ברייתא במסכת אבל רבתי, שאומרת: "אשה מותרת בנטילת שער אחר שבעה", ומסביר על כך רבינו יעקב בעל הטורים בספר הטור שם, על פי ההסבר של אביו הרא"ש, שאין מדובר בתספורת ממש, אלא בהסרת שיער מהפנים משום ניוול:### שאלה  
 האם בפועל בימינו נשים יכולות להעיד?
 . ### תשובה  
 אנו מוצאים צורך בעדות גם של נשים על פי ההלכה היום למעשה במספר מצבים. אעבור עליהם בקצרה:
עדות בבית הדין הרבני בתיאור מעשה או מצב – עדות כזאת נחוצה לרוב בתביעות גירושין כאשר אחד/ת מבני הזוג תובע/ת גירושין מבן-הזוג. נשים בהחלט מוזמנות לבית הדין, אם בתור בעלות מקצוע המוסרות לבית הדין חוות-דעת מקצועית ואם בתור תיאור את המצב כפי שידוע להן. לפעמים נוהגים לקרוא לדבריהן "בירור האמת". בכל אופן בית הדין הרבני שוקל את דבריהן בבואם לפסוק את הדין.
עדות לבירור שמות מתגרשים לשם כתיבת גט – לפני כל סידור גט בית הדין חייב "לברר" את כל השמות והכינויים של האיש והאישה כיון שהגט חייב להיות כתוב "לשמו ולשמה" (רמב"ם, הלכות גירושין ג.א; שו"ע אה"ע קל"ה,א). לשם כך כל אחד מבני הזוג אמור להביא "עד" לבית הדין שיעיד מה הם השמות של בן הזוג שהוא מכיר. העד יכול להיות איש, אישה או אפילו בן משפחה והן בני הזוג יכולים להסתמך על אותו העד.
עדי קיום לקידושין – בעת מסירת הטבעת מחתן לכלתו ובאמירת "הרי את מקודשת לי וכו'", שני עדים חייבם לראות ולשמוע. (שו"ע אה"ע מב,ב) עדים אלו נקראים "עדי קיום" כי הם מקיימים את הפעולה המשפטית. בלעדיהם אין פעולה משפטית ואין קידושין. שני עדים אלו חייבים להיות גברים שומרי תורה ומצוות ללא קשר משפחתי למתחתנים (שולחן ערוך חושן משפט סימן לה סעיף יד ועוד).
עדים לטכס מסירת גט – גם בפעולה משפטית זו שני העדים חייבים להיות גברים שומרי תורה ומצוות שאינם קרובי משפחה של הזוג (שו"ע אה"ע קב,ד). במדינת ישראל היום ישנם בכל בית דין רבני עדים שהם עובדי בית הדין אשר משמשים כעדים בכל טכס סידור גט. אין צורך לאיש או לאישה להביא עדים בעצמם (שלא כמו בבירור שמות).### שאלה  
 שלום, אני מורה בבית ספר יסודי כל שנה מתעוררת שאלה ביחס ל"איסרו חג".
מה זה "איסרו חג"? מה להסביר לילדים? האם יש לו דינים והלכות מיוחדות.
 . ### תשובה  
 שלום לך,
משמח אותי לשמוע, שישנה התעניינות כנה מצד התלמידים ורצון ללמוד (במקום להסתפק בידיעה  שמדובר ביום חופש במערכת החינוך).
'אסרו חג' הוא כינוי לתאריך, שחל שלוש פעמים בשנה, לאחר כל אחד משלושת הרגלים (פסח, שבועות וסוכות). זהו איננו יום חג, אך גם לא ממש יום חול, והוא מהווה מעין יום ליווי ופרידה מן המועד שהסתיים.
מקור השם 'אסרו חג' הנו בפסוק: אִסְרוּ־חַ֥ג בעבתים עַד־קַ֝רְנ֗וֹת הַמִּזְבֵּֽחַ (תהלים קיח, כז), המשמעות הפשוטה של הפסוק היא שאלה הם דברי הכהנים לישראל: החזיקו וקשרו את הכבשים המיועדים לקרבנות, עד שיובאו אל העזרה ויוקרבו על המזבח (המילה 'חג' משמעה – קרבן החג).
חז"ל במסכת סוכה דרשו את הפסוק באופן סמלי, וראו בו רמז לקושי הפרידה, וקריאה ל'קשירת' החג, כלומר – המשכת החג כביכול יום נוסף:
אמר רבי ירמיה משום רבי שמעון בן יוחי, ורבי יוחנן משום רבי שמעון המחוזי משום רבי יוחנן המכותי: כל העושה איסור לחג באכילה ושתיה – מעלה עליו הכתוב כאילו בנה מזבח והקריב עליו קרבן, שנאמר אסרו חג בעבתים עד קרנות המזבח
(סוכה דף מה עמוד ב).
במקום אחר (ירושלמי עבודה זרה פרק יא הלכה א) אסרו חג נלמד מאירוע שמתואר בספר נחמיה. על-פי הפסוקים, התאספו בני ישראל לכינוס של תשובה ותענית ביום השני שלאחר חג הסוכות, מה שמלמד, שביום הסמוך למועד (- אסרו חג) ישנו איסור צום ותענית.
מנהגי היום:
נוהגים להרבות קצת באכילה ובשתייה (מובא בהגהות הרמ"א לשולחן ערוך אורח חיים סימן תכט), מנהג זה נובע מהמדרש במסכת סוכה.
נוהגים שלא להספיד ולא להתענות באסרו חג, למרות שמעיקר הדין אין בזה איסור (שולחן ערוך הרב תכט, יז, כף החיים תצד, מח), ושלא לאמר בו תחנון, וידוי וצידוק הדין. מקור מנהג זה מהפירןש של הירושלמי לתיאור בספר נחמיה.
יש לציין, כי באסרו חג שלאחר חג השבועות ישנו איסור תענית והספד מעיקר הדין, ולא כמנהג, מכיוון שבזמן המקדש הקריבו בו את קרבנות החג, כאשר חג השבועות יצא בשבת, או כאשר היו  אנשים שלא הספיקו להקריב בו ביום (שולחן ערוך אורח חיים תצד, ג). מציאות כזו לא רווחה פסח וסוכות כיון שאחרי יום החג הראשון יש את ימי חול המועד שבהם ניתן להשלים ולהקריב.
אני מאחלת לך המשך הוראה פוריה ומהנה,
עידית
 
הרחבה:
בירושלמי מסכת עבודה זרה פרק יא הלכה א נקרא איסרו חג בשם אחר –  בנו של המועד (בריה דמועדא), והוא נלמד מאירוע שמתואר בספר נחמיה. על-פי הפסוקים (נחמיה ט, א) התאספו בני ישראל לכינוס של תשובה ותענית ביום השני שלאחר חג הסוכות: וּבְיוֹם֩ עֶשְׂרִ֨ים וְאַרְבָּעָ֜ה לַחֹ֣דֶשׁ הַזֶּ֗ה נֶאֶסְפ֤וּ בְנֵֽי־יִשְׂרָאֵל֙ בְּצ֣וֹם וּבְשַׂקִּ֔ים וַאֲדָמָ֖ה עֲלֵיהֶֽם, והירושלמי לומד מכך שביום הסמוך למועד (- אסרו חג) ישנו איסור צום ותענית, ולכן אלה נדחו ליום המחרת.
 
         הפוסקים נתנו כמה סיבות לשמחת היום:
א.      זכר למקדש, כחלק משמחת החג הוקרבו בשמיני עצרת , שביעי של פסח ושבועות קורנות שלמים, אכילת קרבן השלמים, נמשכה לשני ימים, ביום-טוב עצמו ובאסרו חג שלמחרת (ערוך השולחן אורח חיים סימן תכט ס"ה).
ב.      הזדהות בני א"י עם בני חו"ל החוגגים יו"ט שני, כדי שלא יאמרו הגויים שישראל נעשים אגודות אגודות (שדי חמד חלק א כללים, מערכת האל"ף), כדי שלא ייראה כאלו אנו מואסים במועד (מנורת המאור פרק ח), וכן הארה שיש ביום זה מקדושת החג, כפי שנרמז מהכינוי בירושלמי – בן החג  (תורה לשמה סימן קמ בשם האר"י).
ג.    טעמים נוספים שניתנו לשמחה, מדברים באופן פרטי על אסרו חג של שבועות בלבד, שממנו הועברו המנהגים גם לסוכות ולפסח. יש לציין, כי באסרו חג שלאחר חג השבועות ישנו איסור תענית והספד מעיקר הדין, ולא כמנהג, מכיוון שבזמן המקדש הקריבו בו את קרבנות החג, והוא נקרא 'יום טבוח. המשנה למלך מאריך ללמוד, כי ביום הבאת קרבן ישנו איסור מלאכה, וכן איסור הספד ותענית, ומאסרו חג שבועות, הוא לומד אף על ערב פסח (משנה למלך הלכות כלי המקדש פ"ו ה"ט).
למהותם של האיסורים הללו הובאו כמה הסברים:
א.   על-פי בית שמאי (חגיגה דף יז ע"א), אין להקריב בחג עצמו עולות ראיה ושלמי חגיגה, שכן אין בהם צורך אוכל נפש, ולכן הם הוקרבו באסרו חג, ובעצם בכל שבעת הימים שלאחר החג. כיון שבדבר זה עשו ב"ה כדברי ב"ש, והרבה מישראל נהגו כמותם להקריבן לאחר יום טוב, נעשה יום זה כמו יום טוב עצמו, וזה ממשיך אף בימינו, שאין לנו מקדש (שו"ע הרב אורח חיים סימן תצדסי"ט). אף רבי טרפון שחי לאחר החורבן אסר להספיד ביום זה (מסכת חגיגה דף יח ע"א).
ב.   אחרים סבורים שאמנם נהגו כבית הלל, אך כאשר היו"ט יצא בשבת, קרבנות הראיה אינם דוחים את השבת, או כאשר היו  אנשים שלא הספיקו להקריב בו ביום, הקריבו ביום שלאחר החג (מגן אברהם אורח חיים תצד, ג, תוספות רי"ד חגיגה דף יח ע"א). מציאות כזו לא רווחה ביתר הרגלים, מכיוון שימי התשלומים שלהם נמשכו בחול המועד.
אמנם ביום טבוח שלאחר שבת חששו להנהיג יום טוב מחשש לטעות הצדוקים שהחג עצמו חל בשבת, אך בימינו החשש התבטל, שכן אין ביננו צדוקים, ולכן לעולם ישנו איסור תענית ביום זה, בין כשהחג חל בשבת, ובין שחל ביום חול (לבוש אורח חיים סימן תצד ס"ג)### שאלה  
 שלום הרבנית, 
דבר ראשון, תודה על האתר. פשוט תודה.
עכשיו לשאלתי- למה אנחנו מתפללים ומתפללות את תפילת "יקום פורקן" בשבת, אם אין לנו ראש גלות ונשיא או מלך? זו לא תפילה לבטלה באופן כלשהו? תודה מראש
 . ### תשובה  
 תפילה זו נזכרת לראשונה באירופה בסוף המאות האחת עשרה (חלקה הראשון) והשתים עשרה (חלקה השני), והיא כוללת ברכה לתלמידי החכמים, הדיינים וראשי הישיבות וברכה לקהל המתפללים. ישנן דעות שונות מתי והיכן חובר כל חלק, אם בבבל ואם בארץ ישראל, ולמרות שהיא מיוחסת לגאונים, היא אינה מופיעה בסידורי ר' עמרם גאון ור' סעדיה גאון, ולא בסידורי הספרדים (שם קיימת תפילת 'מי שברך' לקהל).
כאשר החלה לפעול תנועת הרפורמה, הושמטה התפילה מן הסידורים הן בשל השפה הארמית בה הן כתובות, והן בשל התוכן – 'רישי גלותא ורישי כלה' (אם כי גם אדמו"רי מונקאטשוצאנז-קלויזנבורג נמנעו מלאמרה מסיבות אחרות, וכך נוהגים בחסידויות אלה).
באופן כללי, אנו נוהגים בזהירות כלפי מנהגים שהתקבלו במסורת, ולא בקלות מבטלים נוסח תפילה כזה או אחר. גם חלקי תפילה אחרים שנאמרים בארמית, למשל הקדיש, נשארים במתכונתם המקובלת, ובטח שיש ערך גם במילות התפילה עצמן. אמנם אין לנו ראשי כלה וראש גלות, אך בהחלט יש לנו ראשי ישיבות ומדרשות, מורי הוראה ותלמידי (ותלמידות) חכמים. לשלומם אנו מתפללים, ומבקשים עבורם ועבורנו שלא יפסיקו מעיסוקם בתורה, לשמור ולעשות, ללמוד וללמד, יתר על כן, ישנה אפשרות שהתפילה יועדה לדרשני בית הכנסת, שנהגו לדרוש לאחר תפילות השבת (הרב שלמה טל במאמרו 'יקום פורקן' בתוך כתב העת: מעיינות –י') .
לכאורה אם נמשיך בקו המוביל את שאלתך, נוותר גם על ברכת המינים, שבברכה המקורית היו ראשוני הנוצרים שיצאו מתוך עם ישראל, או שנמחק את שאילת גשמים, הרי אנו מתפילים מים… והרי אין לדבר סוף. ודווקא הדוגמה מן הרפורמים, שערכו "תיקונים" בתפילה, ממחישה עד כמה מעשה זה טומן בחובו סכנה וחסר אחריות.
אני מקווה שהצלחתי לספק מענה שיתיישב על לבך, ושתצליחי להתכוון בתפילתך גם על שלום לומדי התורה שבדורנו, וגם על הקהל כולו.### שאלה  
 שלום,
מה הדין לגבי כתיבת סת"ם של נשים? האם יש הבדל בין סת"ם שנשים חייבות בו (מגילת אסתר, מזוזות) וכזה שנשים אינן חייבות (תפילין ואולי ספר תורה). אני די רוצה ללמוד כתיבת סת"ם אבל לא מעוניינת אם מה שאכתוב יהיה פסול או לא ניתן לשימוש.
 . ### תשובה  
 שלום,
שמחתי לקרוא בדברייך הן את ההתלהבות והרצון להוסיף עוד מצוות, והן את הרצון לשמור על מסגרת ההלכה.
 
מן הדיון בגמרא ניתן ללמוד שאדם אשר מחוייב במצווה מסויימת שייך אליה בדרגה גבוהה יותר מאשר מי שפטור ממנה, ומכיוון שכך, תפילין שנכתבו ע"י אשה, קטן, או גוי פסולים. זאת על פי הכלל: כל שישנו בקשירה ישנו בכתיבה, כל שאינו בקשירה אינו בכתיבה (מנחות מב, ע"ב, וגטין מה, ע"ב), שהרי כל אלה אינם מחויבים במצוות תפילין.
 
פטור הנשים מתפילין הוא מטעם מצוות עשה שהזמן גרמה, שהרי זמן הנחתן הוא רק ביום, ובימות החול בלבד. רש"י (במס' מנחות) מסביר את הפסול בכך שגמר עשיית התפילין אינו בכתיבתן, אלא בקשירתן (הנחת תפילין), כלומר מדובר בשני חלקים של מצווה אחת. בעקבות הלימוד על איסור הכתיבה בתפילין, נלמד בהיקש גם האיסור על כתיבת מזוזות, שהרי נאמר בהם: וּקְשַׁרְתָּ֥ם לְא֖וֹת עַל־יָדֶ֑ךָ וְהָי֥וּ לְטֹטָפֹ֖ת בֵּ֥ין עֵינֶֽיךָ וּכְתַבְתָּ֛םעַל־מְזֻז֥וֹת בֵּיתֶ֖ךָ וּבִשְׁעָרֶֽיךָ (דברים ו, ח-ט).ומשם נלמד גם על ספר תורה. על-פי דברי הריטב"א והר"ן (במס' גטין), הדבר נלמד בקל וחומר, שכן ספר תורה קדוש יותר מאשר ארבע פרשיות מתוכו. (לגבי גויים ומומרים ישנו גם הטעם שאינם כותבים את הסת"ם כתיבה לשמה).
 
גם הרמב"ם הביא זאת להלכה (הלכות תפילין ומזוזה וספר תורה פ"א ה"יג), וכן השו"ע (אורח חיים סימן לט, ס"א, יורה דעה סימן רפא, ס"ג).
 
אמנם, יש מי שחילק, ולא הקיש מתפילין לאסור גם כתיבת ספרי תורה ע"י נשים, למשל הרי"ף וכן הרא"ש (ראי בהרחבה) ויתכן שסברו כך על-פי פירוש רש"י לעיל, שהאיסור נלמד מן הפסוק – כי כתיבת התפילין וקשירתן מהוות ביחד את המצווה בשלמותה – מה שאין כן בכתיבת ספר תורה, שאין בו קשירה. אף הטור השמיט את הנשים מרשימת הפסולים לכתיבת ספר תורה (טור יורה דעה סימן רפא), וזאת בשונה מדבריו בהלכות תפילין, שם אסר כתיבת נשים (טור אורח חיים סימן לט). 
בשורה התחתונה, מקובל על רוב ככל הפוסקים, כי נשים אינן כותבות ספרי תורה, ואם כתבו, אין לקרוא בספר זה בציבור. לכן אני מציעה לך, עם כל הצער שבדבר, לוותר על משאלה זו, או לחילופין להמיר אותה בכתיבת כתובות, מזמורי תהלים וכד' ואף מגילת אסתר לשיטת המתירים (ראי בהרחבה).
בברכה,
עידית
 
להרחבה:
 
–  בעניין מי שחילק, ולא הקיש מתפילין לאסור גם כתיבת ספרי תורה ע"י נשים, ניתן למנות את הרי"ף (גטיןכג, ע"ב, בשונה מדבריו בהלכות תפילין(הלכות קטנות לרי"ף (מנחות) דף ז עמוד א), וכן הרא"ש בהלכות ספר תורה (קיצור פסקי הרא"ש הלכות קטנות (מנחות) סימן כ), בשונה מדבריו בהלכות תפילין (קיצור פסקי הרא"ש הלכות קטנות (מנחות) סימן ג). אולם, לפירוש הבית-יוסף, אף הרי"ף והרא"ש אוסרים כתיבת ספרי תורה ע"י נשים, על פי מה שכתבו בהלכות תפילין (ב"י יורה דעה סימן רפא, ס"ג).
– על דברי הטור שהובאו לעיל תמה בעל הדרישה על השמטה זו, והוא סבור שהיא מכוונת, שכן לא ניתן להשוות ספר שנכתב ע"י כופר או גוי, לספר שנכתב ע"י אשה, שם לכל היותר אין יוצאים בקריאה בציבור, אך ניתן ללמוד מתוכו, וודאי שאין לשרפו או לגנזו.
– בעניין החילוק בטור בין ספרי תורה ובין תפילין, יש לציין, כי אף בדין נוסף מפריד הטור בהלכותיהם: ספר תורה שכתבו מין יישרף, אך תפילין שכתבן מין ייגנזו. ויתכן שיש בהבדל זה כדי להצביע על הפרדה בין ספרי תורה ובין תפילין בעניינים נוספים. אמנם ישנן גרסאות שונות בנוסח הטור בהלכות תפילין ונושאי הכלים נותנים לכך הסברים שונים, ראו: דרישה, ב"ח ושיירי כנסת גדולה. בנוסח שבידינו הגירסה מתוקנת.
 
– יש לציין, שבמסגרת הדיון אודות כתיבת סת"ם, מדגישים רוב הפוסקים, כי מדובר בדין ייחודי, ואילו במצוות אחרות, שנשים פטורות מהן (כגון ישיבה בסוכה, נטילת לולב ולבישת ציצית), הן רשאיות להכין את המצווה, כלומר, לבנות סוכה, לאגוד ארבעה מינים ולטוות ציצית, כולל הטלת ארבע כנפות (אמנם הרמ"א כותב בעניין ציצית, שאין כן המנהג לכתחילה), בבגד זה. (כך כתבו למשל בפירושיהם למס' גטין מה, ע"ב: התוס' בניגוד לדעת ר"ת,הריטב"א בשם רמב"ן, הר"ן בשם הרמב"ם, ומהר"ם מלובלין, וכן נפסק בשו"ע אורח חיים סימן יד, ס"א).
 
– עוד עניין הקשור לדיוננו כאן, הוא האם חל חיוב לאשה במצוות כתיבה או רכישת ספר תורה לעצמה, כחיוב האיש (שו"ע יורה דעה סימן רע). על-פי ספר החינוך (תרי"ג) מצווה זו אינה חלה על נשים מעצם הפטור הגורף ממצוות תלמוד תורה, וכן דעת הרמב"ם (ספר המצוות לרמב"ם סיום מצוות עשה על מצווה י"ח) גם אגרו"מ סבור שנשים פטורות ממצווה זו, אך יש להן שכר עליה כמי שאינו מצווה ועושה (שו"ת אגרות משה יורה דעה חלק א סימן קסד).
אולם יש מי שסבור שאף נשים כלולות במצווה זו, שכן אין תלות בין שתי המצוות, מה עוד שנשים מברכות בבוקר את ברכות התורה, ואדרבה, אין אדם מישראל המקיים את כל תרי"ג המצוות, שהרי חלקן מיועדות לכהנים, חלקן למלך וכד'. כך שו"ת שאגת אריה (ישנות) סימן לה, וערוך השולחן בפירוש דברי הרמב"ם (ערוך השולחן יורה דעה סימן רע סעיף ו). הסבר אחר לשייכות נשים בקניית ספר תורה, הוא משום שאף הן מחוייבות בשמיעת קריאת התורה בבית הכנסת כפסיקת מגן אברהם (יורה דעה סימן רפו ס"ו)(ר' חיים נתנזון דברי חן הלכות תפילין ומזוזה וספר תורה פרק ז הלכה א סימן כג). מעניין לראות, שאף כאן שינה הטור מנוסח הגמ', הרמב"ם והשו"ע, ובמקום הכתוב: מצות עשה על כל איש מישראל לכתוב לו ספר תורה, הוא כותב: מצות עשה על כל אדם מישראל שיכתוב לו ס"ת.
 
בדברי שאגת אריה הוא מתייחס גם לשאלתנו בעניין כתיבת ספר תורה ע"י אשה, ומבדיל זאת במפורש מכתיבת תפילין: מנלן דפסולין לכתיבה?דאין לנו ללמוד מתפילין שפסולין לכתוב, דשאני תפילין שאינן במצות הנחתן, אבל במצות ס"ת הא מצווין עליה. והוא מקיש את כתיבת ס"ת מכתיבת מזוזה.
– יוצא דופן נוסף, הוא כתיבת מגילת אסתר ע"י אשה. זאת מכיוון שבדומה לגברים, גם נשים חייבות במקרא מגילה, משום שאף הן היו באותו הנס (כלומר, גם הן היו באותה הסכנה וניצלו, לפירוש רש"י במס' מגילה ד, ע"א, או שהנס נעשה ע"י אשה– אסתר המלכה, לשיטת רש"י במס' פסחים קח, ע"ב, והרשב"ם, כפי שמובא בתוס' מגילה ד, ע"א). חיובן של הנשים במקרא מגילה, מכשיר גם את כתיבתן, על פי הכלל: כל המוציא את הרבים ידי חובתן אף כתבו מוציא את הרבים ידי חובתן (מסכת סופרים פרק א הלכה ד),ואכן הגמרא אינה אוסרת כתיבת מגילה ע"י אשה.
אולם בכמה מקומות כתיבת מגילה נלמדת מכתיבת ס"ת, למשל הדרישה לשרטוט (מסכת מגילה דף טז, ע"ב), או לתפירה בגידים כספר תורה, ולא בפשתן (מגילה יט, ע"א), אך באותו המקום היא נקראת גם 'ספר' (כספר תורה) וגם 'איגרת', ונשאלת השאלה מה מעמדה של המגילה ביחס לס"ת. על פי הרמב"ם (מגילה פ"ב, ה"ט), והשו"ע בדעת הסתם (אורח חיים סימן תרצא ס"א) וערוך השולחן (אורח חיים סימן תרצא ס"ג) אין הקלף נדרש עיבוד לשמה, ובזה המגילה שונה מספר תורה, כך משמע גם מסעיף ב', בו פוסל השו"ע מגילה שנכתבה ע"י גוי או כופר, אך לא מזכיר אשה. גם הר' עובדיה יוסף (שו"ת יביע אומר חלק ח – אורח חיים סימן נה אות ד) סבור כי מגילה אינה כס"ת, מלבד במה שנדרש באופן ברור, מכך נוכל להסיק, שאף נשים כשרות בכתיבתה.
 
אך לדעת ר' תם (מובאת בטור אורח חיים סימן תרצ"א), וכן בשו"ע ביש אומרים ובדברי ר' עקיבא איגר שם, גם במגילה נדרש עיבוד לשמה, והיא כס"ת, למעט מה שאינו נדרש, ויש מחלקים, שאף אם אין נדרש עיבוד לשמה, כתיבה לשמה צריך כמו בספר תורה (אבני נזר סימן תקטז אות ג), אף על פי שאין במגילה שמות הקודש. לפיכך כתיבת אשה פסולה גם במגילה. כך נפסק להלכה גם ביביע אומר לעיל (חלק ח, אורח חיים סימן נה), שלכתחילה עדיף לקרוא במגילה שאין עליה מחלוקת, ובדיעבד כשרה.### שאלה  
 האם המושג "מצוות עשה שהזמן גרמא" רלוונטי בימינו? האם נכון לפטור נשים מהן? אם זה מהטעם שהן טרודות בעניני הבית וגידול הילדים הרי ברור שמושג הזמן השתנה (נשים לא מכבסות בנהר וכו..) נשים מאותגרות בהרבה משימות היום חלקן רופאות חלקן עורכות דין..מלאות בחוגים שונים ובסדנאות לא מן הראוי שגם בתחום התורני במקום לפתור אותן מדברים מסוימים יהיו יותר מאותגרות..?
(השאלה יכולה גם להתרחב כמובן לעוד הרבה תחומים שקשורים לקיום המצוות ושיתוף נשים בהן אם זה בתפילה בבית כנסת…אם זה לאפשר להן להיות שותפות למנין…ועוד)
 . ### תשובה  
 [בשל חשיבות השאלה ואופייה, הפננו אותה למספר משיבות. ראי גם את תשובתה של הרבנית עידית ברטוב]
 
הרבנית זיוית ברלינר, יועצת הלכה ומשיבה בקו הפתוח של נשמת וראשת מדרשת רוני- מדרשה בצהלי משואות יצחק:
שלום לך, ותודה על שאלתך.
את שואלת לגבי הרלוונטיות של פטור נשים ממצוות עשה שבזמן גרמא לאור השינוי במעמדן של נשים בחברה. שאלה זו נוגעת באופן עמוק בשתי שאלות יסוד בעולם הדתי היום כי בצד השאלה על מקומן של נשים בעולם הדתי יש כאן גם שאלה על ההלכה עצמה, מתי אפשריים בה תהליכי שינוי שמושפעים מהתרבות הכללית ומהמציאות המשתנית בדורות השונים, ומתי היא אינה ניתנת לשינוי.
אני אתייחס, ברשותך דווקא למצוות עשה שהזמן גרמא, ולא להערתך בסוגריים על שותפות בבית הכנסת וכו' כי שם ישנם עקרונות מנחים אחרים, ואפשר לפתוח סוגיה זו לעיון בפני עצמה.
המשנה בקידושין קובעת שנשים פטורות ממצוות עשה שהזמן גרמא. אין במשנה הנמקה לקביעה זו.
את החסר במשנה השלימו ראשונים ואחרונים במענה לשאלה מה ראתה המשנה לפטור את הנשים מקיום חלק משמעותי כל כך מהמצוות.
חלק מהנימוקים הם טכניים וחלקם מהותיים.
האבודרהם מנמק באופן הקשור למעמד האישה  "לפי שהאשה משועבדת לבעלה לעשות צרכיו; ואם היתהמחוייבת במצות עשה שהזמן גרמא, אפשר שבשעת עשיית המצווה יצווה אותה הבעל לעשות מצוותו, ואם תעשה מצוות הבורא ותניח מצוותו אוי לה מבעלה, ואם תעשה מצוותו ותניח מצוות הבורא אוי לה מיוצרה; לפיכך פטרה הבורא ממצוותיו, כדי להיות לה שלום עם בעלה"  (אבודרהם, שער ג, ברכת המצוות).
הרב בן ציון עוזיאל התייחס להיבט של גידול הילדים "ולי נראה שטעם פיטורן הוא משום שלפי טבען ומהות תפקידן בחיים הן משועבדות לזמן במשק הבית וגידול הילדים וטיפולן, ולא הזמן ניתן לרשותן"  (שו"ת משפטי עוזיאל ח"ד עניינים כלליים סימן ד)
וכן כתב ביתר הרחבה הרב משה פיינשטיין:
"זה שהתורה פטרה ממצוות עשה שהזמן גרמה… כי סתם נשים בעולם אינם עשירות ועליהן מוטל גידול הילדים והילדות, שהיא מלאכה היותר חשובה להשם יתברך ולהתורה. וכן ברא השי"ת בטבע כל מין ומין מבעלי חיים שהנקבות יגדלו את הוולדות, ואף את מין האדם לא הוציא מן הכלל בזה, שגם טבע הנשים מסוגל יותר לגידול הילדים, שמצד זה הקל עליהן שלא לחייבן בלמוד התורה ובמצוות עשה שהזמן גרמה" (אגרות משה או"ח ד מט).
כשחושבים על הנימוקים האלו בעולם המוכר לנו המבוכה רבה. 
אנחנו לא חיות בעולם בו יש יחסי אדנות ושיעבוד בין איש לאישתו. בכל תחום בחיים האשה היא בת חורין וריבון על עצמה ועל זמנה. גם השיקול לפיו המעמסה הכרוכה בהולדת הילדים ובגידולם אינה מאפשרת לאישה להתפנות לקיום מצוות אינה עומדת במבחן המציאות המוכרת לנו. אמנם, ברכת האימהות והמשפחה עשויה להיות אינטנסיבית ביותר, אך זו תקופה מסויימת בחיים ואם היא הסיבה לפטור הייתי מצפה לחייב נשים בצעירותן וכן לאחר תום תקופת גידולם של ילדים רכים בשנים.
נמצאנו נדרשות להסבר המהותני.
הרש"ר הירש כתב:"התורה לא חייבה את הנשים במצוות אלה, מפני שאין הן זקוקות להן… התורה מניחה, שיש לאישה דבקות יתרה ונאמנות של התלהבות לייעודה, והניסיונות המזומנים לה בתחום ייעודה – סכנה מועטת נשקפת לה מהם; משום כך לא היה צורך להטיל עליה את כל המצוות המוטלות על האיש."..  (רש"רהירש,ויקרא כ"ג מ"ג)
נשברו קולמוסים רבים, בפולמוסים רבים, סביב השאלה האם ניתן להגדיר מהות מגדרית ולקבוע לפיה את השייך לכל מין. מבלי לנקוט עמדה בשאלה זו יש לציין בכנות, כי התהליכים שעברו על הנשים ועל החברה כולה בעקבות יציאתן של נשים לעבודה ורכישת השכלה מתקדמת בכל התחומים הביאו לידי מצב שדור הנשים שאנו חלק ממנו כיום שונה באופן מהותי מהדורות שלפנינו, ואיני חושבת שניתן להשליך באופן ישיר מאמירות על טבעם של נשים וגברים שנאמרו על הדורות הקודמים ולצפות להתאמתם לימינו.
נותרנו עם הפער בין הקביעה שנשים פטורות לתחושה שהטעמים המובאים בפנינו אינם מספקים את הנפש.
כאן יש להתבונן בשאלה השניה והיא מידת הגמישות ההלכתית.
קביעה הלכתית שמקורה במשנה, נפסקה להלכה בגמרא ועל ידי הראשונים מחייבת אותנו הלכתית גם כאשר הנימוקים (שכזכור מופיעים רק בשלב מאוחר יותר) אינם תקפים.
המשמעותי היא שגם אישה עצמאית ומשכילה שעיתותיה בידיה, כיום, אינה חייבת במצוות עשה שהזמן גרמא.
ריבוי הנימוקים, וההעדר שלהם מהמקורות הראשוניים בגמרא, אינו מאפשר לנו להבין את הסיבה לכך.
אולם, וכאן אני רואה את העיקר- יש להתבונן בשאלה מה משמעות הפטור. יש שראו בפטור הנשים ראיה לכך שאינן שייכות במצוות אלו כלל ואין להן לקיימן. כך מובנות חלק מהדעות בסוגיא שלפיהן לא רק שהנשים פטורות ממצוות אלו אלא שחל עליהן איסור לקיימן. גישה אחרת תראה בכך מצווה, שלקיומה יש ערך והיא רצויה בעיני ה' אלא שאין בדבר חיוב. גישה כזו ניתן לראות בגמרא המתארת את רצונו של רב יוסף, הפטור ממצוות כאשה בשל היותו עוור, לקיים את המצוות חרף הפטור.הגישה המקובלת היא שלמרות הפטור אישה רשאית לקיים מצוות עשה שהזמן גרמא
יש מחלוקת בפוסקים האם מי שפטורה מקיום מצווה תברך עליה או לא.התוספות פוסקים שניתן לברך וכך נוהגות האשכנזיות.
אני חושבת שלאור העובדה שרובנו נשים היכולות וחפצות לקחת חלק במעשה הדתי, ובוודאי בתקופה בה האישה פחות טרודה בהקמת המשפחה רצוי ומבורך המצב בו אישה תקבל על עצמה קיום מצוות, לפי יכולותיה. כדאי להזכיר כי תהליך כזה כבר התקבע בציבור ביחס למצוות מסויימות שנשים קבלו על עצמן, למרות שהן פטורות מהן, כשמיעת קול שופר בראש השנה ושמיעת פרשת זכור.
ברצוני להציע כיוון מחשבתי נוסף. ניתן לראות בתהליכים של חיזוק זכויות הפרט וערעור ההיררכיות תהליכי התפרקות של החברה ואכן, חלק ניכר מהתהליכים הללו מדאיג ומדאיב ביותר. עם זאת, ובמבט פנימי יותר על המציאות ניתן לזהות כאן בשורה לעולם שיש בו מעבר משפה של חיוב והכרח לשפה של הזדהות ורצון. במובן זה היכולת ל"חייב" את עצמנו במצוות,להביע את חפצנו העמוק בהן כנשים שאינן מחויבות , היא זכות שניתן לשמוח בה ולהעצים אותה.
מאחלת לך כל טוב, זיוית
 
מקורות להרחבה:
משנה קידושין א ז
תלמוד בבלי קידושין לד.
תלמוד בבלי חגיגה ט"ז :
תלמוד בבלי ראש השנה ל"ג.
תוספות לתלמוד בבלי עירובין צ"ו.
שו"ע או"ח תקפ"ט סעיף ו' והרמ"א שם
אבודרהם, שער ג, ברכת המצוות
רש"ר הירש, ויקרא כ"ג מ"ג
שו"ת משפטי עוזיאל ח"ד עניינים כלליים סימן ד### שאלה  
 האם המושג "מצוות עשה שהזמן גרמא" רלוונטי בימינו? האם נכון לפטור נשים מהן? אם זה מהטעם שהן טרודות בעניני הבית וגידול הילדים הרי ברור שמושג הזמן השתנה (נשים לא מכבסות בנהר וכו..) נשים מאותגרות בהרבה משימות היום חלקן רופאות חלקן עורכות דין..מלאות בחוגים שונים ובסדנאות לא מן הראוי שגם בתחום התורני במקום לפתור אותן מדברים מסוימים יהיו יותר מאותגרות..?
(השאלה יכולה גם להתרחב כמובן לעוד הרבה תחומים שקשורים לקיום המצוות ושיתוף נשים בהן אם זה בתפילה בבית כנסת…אם זה לאפשר להן להיות שותפות למנין…ועוד)
 . ### תשובה  
 [בשל חשיבות השאלה ואופייה, הפננו אותה למספר משיבות. ראי גם את תשובתה של הרבנית זיוית ברלינר]
 
 
 
שלום לך, ותודה על השאלה.
אני חייבת להודות, 
ששאלתך מעסיקה גם אותי, ורבות הנשים (והאנשים), שרואות בה שאלת מפתח בכל ענייני עבודת ה' של בנות ונשים בדורנו. מכיוון שפתחת פתח לדיון נרחב ומעמיק, אתמקד רק בשאלתך העיקרית, ואם תרצי, נוכל בהזדמנות נוספת לדון ביתר פירוט גם בעניינים הנוספים שהעלית.
אם נחפש את המשמעות הפשוטה והישירה של הביטוי "מצוות עשה שהזמן גרמן", נגיע באמת לכיוון שאותו ציינת בדברייך, וכך גם כותבים ר' דוד אבודרהם (ברכת המצוות ומשפטיהם), ר' אהרן הכהן מנרבונה (ספר כלבו סימן עג) ועוד, שהתחייבות האשה לצרכי הבית מונעת ממנה להתחייב למצוות התלויות בזמנים ספיציפיים.
 
צדקת, כשהדגשת את פערי המצבים בין המציאות הקדומה, בה נשים (וגם גברים) היו משועבדים לצרכי הקיום היומיומיים, לבין ימינו, שבהם מלאכות רבות נחסכות מאתנו, וכן צדקת בתיאור עולמן העשיר והמגוון של הנשים בימינו, הן בעולם התעסוקה והלימודים, והן בתרבות הפנאי. כולנו נהנים מפירות השינוי המבורך, נשים, גברים וילדים.
 
יחד עם זאת, ואולי ביתר חריפות, לנוכח המערך החברתי המשתנה, והשינויים הנפלאים הללו (החל מחיתולים חד פעמיים ומכונות כביסה, וכלה במסגרות חינוכיות תומכות), המציאות טופחת שוב ושוב על פנינו עם צדו הפחות נעים (והפחות מדובר) של המהלך, והמודרנה גובה את מחירה.
 
עם כל תמיכתי החד-משמעית בכיווני ההתפתחות שהזכרת עבור ציבור הנשים, נשכח מאתנו פרט חשוב, והוא המשפחה. מרוץ הקריירה, המעמד והכסף יצר מציאות בלתי אפשרית, אשר בה שני בני הזוג עובדים שעות רבות לפרנסתם ולקידומם (ולעתים קרובות גם למען סיפוקם המקצועי), והבית איבד את מקומו עבורם ועבור ילדיהם, כעוגן של בטחון ואהבה. הורים רבים אינם מעורבים בחינוך ילדיהם, אינם מספקים את צרכיהם הרגשיים, ואינם מהווים עבורם כל סמכות. תשומת הלב ההורית נקנית במוצרי צריכה, והזמן ההורי מתוגמל בפיצויים חמריים שונים, חלקם מפוקפק ומזיק.
 
(נגעתי על קצה המזלג בבעיה עמוקה וכואבת, שלא זה המקום לפרטה, ולא התייחסתי כלל לערעור הטוטאלי על מוסד המשפחה מצד ערכים ותיאוריות פוסט מודרניסטיים, המעוניינים לעקור כל הגדרה, ולטשטש כל מוסכמה).
 
אפשר אמנם להציע, כי כל זוג ינהל משק בית על-פי בחירתו והחלטתו, אם ע"י חלוקת הנטל הכלכלי והמשימות הביתיות באופן שוויוני, ואם ע"י חלוקת האחריות לשני תחומים נפרדים, ובו האב הוא "שר הפנים, והאם "שרת החוץ", אך עדיין, המצב הנורמטיבי (וברוב המקרים, גם המצב המיטיב), הוא זה שבו האם אחראית על ניהול הבית והילדים, היא היולדת והמניקה, והאב הוא האחראי העיקרי על הפרנסה. 
בדברי אלה אין קביעה נחרצת, מכיוון שהחיים הם דינאמיים ומשתנים, והסדר שמתאים להיום, אינו מתאים למחר, אבל בשורה התחתונה, השינויים המבורכים שציינתי צריכים לבוא תוך התחשבות בשמירת יציבות הבית, על כל יושביו.
 
ברצוני לטעון, כי אמנם הזמנים השתנו, אך המטלות הפיזיות התחלפו במטלות מורכבות יותר, ועדיין קיום מצוות בזמנים מסוימים קשה למי שמטופלת בילדים קטנים. אין זה אומר שהיא אסורה לקיימן כמובן, כאשר הדבר עולה בידה, כשם שאין זה אומר גם, שביום מן הימים ילדיה יגדלו, ועתותיה יהיו בידיה לקיים את כל המצוות שבהן היא חשקה בצעירותה, אך יותר מכך, אין זה נכון לחייב נשים באופן גורף לעמידה בסטנדרטים הלכתיים מחמירים, שיעיקו עליהן ויוסיפו לחץ, ולאו דווקא יקרבו אותן לעבודת הבורא.
 
בשולי הדברים אגע בנקודה נוספת, הכואבת לי באופן אישי, והיא הנטיה לראות בעבודת האיש חזות הכל, ואני מתכוונת לכל תחומי ההוויה והקיום שלנו, בצבא, בחברה, באקדמיה ובעבודת ה'. נשים מואסות לא פעם בתחומי עניין ועיסוק מסורתיים, רק משום שהם אינם נחשבים פופולריים בקרב קובעי הטון בתקשורת ובאקדמיה, וזאת למרות שהן מחוברות לתחומים הללו ומוצאות בהם סיפוק.
 
להבנתי, עצם פתיחת האפשרויות לנשים היא חיונית ונדרשת, אך בה בעת חובה עלינו להרים את קרנן של מלאכת החינוך וגידול הילדים כמקור לסיפוק ולמימוש כוחות וכעבודת ה' גדולה וחשובה, כך שנשים תוכלנה לבחורבחירת אמת בדרך זו בשמחה ובאהבה, ללא התנצלות או בושה.### שאלה  
 אני רוצה להתגרש מבעלי, אני כבר לא מסוגלת לחיות איתו יותר. אני לא יכולה להמשיך לשמוע את השקרים שהוא מספר לי – איבדתי כל אימן בו. אני מרגישה אם חד-הורית,–הוא לא שותף בכלל בנטל של הבית והילדים, אני לא רוצה שהילדים שלי יקבלו חינוך מאבא כזה שמתעלם מהם לגמרי. אני לא מסוגלת ללכת למקווה, אין לי שום יכולת לקיים איתו יחסי אישות ולהיענות לו בכך. אין כבר שום אהבה או קירבה בינינו.
הגיעו מים עד נפש, רק הפחד הכלכלי והחשש לשלומם של הילדים מרתיע אותי מלקום ולעזוב. . ### תשובה  
 שלום שואלת יקרה,
ניכר מתוך דברייך שאת נסערת מאד, אבל עדיין בתוך בסערה את מצליחה להיות בהתבוננות ובשיקול דעת. הפנייה לייעוץ במצב זה היא חשובה מאוד ומבורכת. 
 
כיון שקשה מאד להיענות בצורה נכונה ועמוקה לפנייתך באמצעות האינטרנט, אנו ממליצים לך להמשיך בכיוון שיקול הדעת שהתחלת בו ולפנות לבעל מקצוע שהוא או היא מטפל/ת במשברים במשפחה. ייטב לך להתייעץ עם מישהו הן בארבע עיניים והן ביחד עם בעלך. פגישות כגון אלו יעזרו לך לברר בתוך עצמך אם את באמת רוצה לפנות לגירושין וכל הכרוך בכך  –וזאת זכותך — או האם, בעזרת מתווך מקצועי, תוכלי להביא את בעלך להסכים לשקם את היחסים ביניכם בפרט ובתוך המשפחה בכלל  — וזאת גם זכותך.
 
שתי האופציות הן כל אחת תהליך בפני עצמו. יש עדיפות שבעלך ישתף פעולה ויטול חלק בטיפול הזוגי. שיתוף הפעולה חשוב גם אם תחליטו לשקם את נישואיכם. וגם  אם תחליטו להתגרש כדי למזער את הנזקים — גם בכל אחד מכם וגם בילדים. גם אם בעל ואישה מתגרשים, הן נשארים הורים לילדיהם המשותפים וחייבים לפעול בהורות משותפת למען בריאות הנפשית והפיזית של הילדים  אם בעלך לא ירצה לקחת חלק בטיפול עדיין בשבילך ייעוץ וליווי כזה יסייעו מאוד בצומת בה את עומדת גם בבחירה וגם בהמשך הדרך בה תצעדי.
 
תוכלי להיעזר במחלקת הרווחה במקום מגורייך כדי למצוא עזרה בטיפול משפחתי; תוכלי גם לפנות לארגונים שונים שיש להם מרכזים לטיפול משפחתי כגון "אמונה"; או שתוכלי לפנות למטפלים עצמאיים. טוב יהיה אם את ובעלך תוכלו להחליט ביחד לאיזה בעל מקצוע לפנות.
 
גם החלטה לפנות לעזרה אישית ועמוקה היא קשה. אבל ההתגברות על הקושי הזה עלול לחסוך לך קשיים טראומטיים וארוכי-תווך בעתיד. אנו מקווים שכמו שהצלחת להתמודד עד עתה באחריות, תצליחי למצוא את הדרך להיטיב עם משפחתך.
אם תכתבי לנו את איזור מגורייך נוכל להפנות אותך לגורמים  נוספים הקרובים אליך.
מי יתן והקב"ה יתן לך כוחות ויזמן לך את העזרה והתמיכה בעת זו.### שאלה  
 . ### תשובה  
 אלא שהלב לא נשמע להיגיון, והיא ואותו כהן המשיכו להתגעגע וכעת חידשו את הקשר.
אני האדם היחיד במעגל החברים שלה בארץ ששומרת מצוות ומבינה את מצוקתה. לכן היא פנתה אליי כדי שאומר לה אם יש איזו אפשרות הלכתית שהם בכל זאת יחיו יחד. ומה חושבים בחברה הדתית על זוג שמתעלם מן ההלכה הזו. אני מפנה את השאלה אליכן.
האם באמת אין שום דרך הלכתית לעקוף את המצב הטראגי הזה? מה ההשלכות ההלכתיות של חיים יחד ללא נישואין? או של נישואין אזרחיים? אציין שלא מדובר בהקמת משפחה חדשה, כפי הנראה, כי חברתי בשנות הארבעים המאוחרות לחייה, ובכל זאת אני שואלת – רק כדי להבין את העניין – האם ילד של כהן וגרושה הוא פסול חיתון?
בתודה מראש
 
תשובה:
שלום רב לך,
הדילמה של חברתך נוגעת ללב, בהיותה קרועה בין שני ערכים כשהיא מרגישה ששניהם אמיתיים ועמוקים. מעבר לכך, העזרה שלך לחברתך גם נוגעת ללב. טוב ששאלת, כיון שלמרות שככל הנראה לעין המצב בלתי-אפשרי, המצב באמת מורכב יותר.
אכן התורה הציבה כללים מיוחדים לחיי הכהנים בספר ויקרא פרק כ"א. קשה לנו היום להבין למה אלה הם כללי ההתנהגות שכהנים חייבים בהם, אבל אנו כן מבינים שלכהנים ישנו מעמד מיוחד מבחינה הלכתית (ובעבודת ה') ויחד עם המעמד וכדי לשמור עליו, קיימת האחריות. בפס' ז' התורה צוותה על הכהנים: "…ואשה גרושה מאישה לא יקחו כי קדוש הוא לאלהיו", ונימקה את הציווי בקדושת הכהן.
השאלה שלך היא בעצם –  האם יש דרך הלכתית להתיר נישואי כהן לגרושה? כאמור, התשובה מורכבת. במקרה של חברתך התשובה לשאלה זו נעוצה בנכונות של שני האנשים לבדוק ולערער את מעמדם האישי של מי מהם. במידה ושניהם יגשו לרב או לבית דין רבני, אם בחו"ל ואם בישראל, בית הדין יחקור את כל הנסיבות שלהם ועלול למצוא את הדרך להתיר להם להינשא.
לגבי המעמד האישי של חברתך: כתבת עליה ש"לאחר כמה שנים התגרשה”. האם היא התגרשה במסירת גט בבית הדין הרבני הממלכתי בישראל או שמא התחתנה בנישואין אזרחיים במדינה אחרת והתגרשה בגירושין אזרחיים? אם המצב הוא האחרון, היא אינה פסולה לכהן משום היותה גרושה כיון שלא היו קידושין כדת משה וישראל ולא היתה מסירת גט. הסיכוי גדול (אבל לא הכרחי, תלוי בנסיבות חייה) שבית דין רבני יתיר לכהן לשאת אותה. אפשרות אחרת היא לבדוק אם נישואיה הראשונים בחופה באמת היו תקפים הלכתית. אם לא, יש דעות שאין לה מעמד של גרושה.
לגבי המעמד האישי של האיש: ישנו פתרון אפשרי בזה שבית הדין יטיל ספק במעמדו ככהן. מסורת הכהונה עוברת מאב לבנו. בית הדין יחקור את השושלת המשפחתית של האיש ויחליט אם ישנו ספק במעמדו ככהן. יש סיכוי שבית הדין יבקש לראות תמונות של מצבות הקברים של אבותיו; האם אביו או סבו קבור באמצע בית הקברות או בחלקת כהנים או בשורה הראשונה ליד שביל; או יבקש עדות מהימנה שאכן האיש הוא כהן; או ישאל בכמה דורות בני משפחתו היו חילונים וכדומה.
אפשרות אחרת היא שבית הדין יחליט שהאיש אכן כהן אבל הוא חלל (כלומר שהוא בעצם צאצא של אחד מאבותיו הכהנים יחד עם אישה שנישא לה באיסור – כגון גרושה). במקרה והוא כהן חלל, יתירו לו להינשא לגרושה.
בדורות האחרונים רבו מקרים כגון אלו. רבנים גדולים נשאלו ובחלק מהמקרים אכן התירו את הנישואים. טוב יעשו האיש והאישה אם יגשו לרב מנוסה בשאלות כגון אלו ויבקשו פתרון.
אם לא יימצא פתרון הלכתי והם יחליטו לחיות יחד במסגרת של ידועים בציבור או להינשא בנישואין אזרחיים, אלו לא קידושין כדת משה וישראל. הם צריכים להחליט בעצמם אם הם מוכנים לחיות יחד ללא קידושין. במידה ונולד ילד מתוך זוגיות כזו הוא אינו ממזר ויוכל להתחתן בתוך קהל עם ישראל. הבן ייחשב "חלל" ולא יוכל להשתתף בפעולות הדתיות המיוחדות לכהן, כגון נשיאת כפיים. בת כזאת, בתור חללה, לא תוכל להתחתן עם כהן מבחינה הלכתית.
אני מקוה שתמשיכי לתמוך בחברתך עד שתמצא מזור. התמודדות כזאת קשה מנשוא, במיוחד ללא תמיכה נפשית ומעשית.
בברכה,### שאלה  
 שלום רב
ידוע ששם של תינוקת משפיע לאורך חייה לכן רציתי להתייעץ לגבי 2 שמות והייתי רוצה לדעת אם אילו שמות טובים:
נאיה (=נא יה – האדרת ה´ מתנה )
תיאה (=מתנה מה´, / צמח שהיה בבית המקדש)
אשמח לדעת אם אלו שמות טובים או שעליי ללכת לכיוון אחר
אשמח להמלצה 
תודה
 . ### תשובה  
 שלום לך,
הרבה מזל טוב להולדתך בתך, תינוקת בבית זה דבר משמח!
אכן במקורותינו נתינת שם היא דבר בעל חשיבות לא מועטה, והרי שמנו ילווה אותנו לאורך חיינו, ואין הוא רק אמצעי זיהוי. הדבר המושכל הראשון שעושה האדם בגן העדן הוא נתינת שמות לחיות (ראי במדבר רבה פרשה יט). ועוד, אומרים חז"ל (מסכת ברכות דף ז עמוד ב) "מנא לן דשמא גרים? (שהשם גורם/משפיע?) – אמר רבי אליעזר דאמר קרא: (תהלים מו) "לְכוּ חֲזוּ מִפְעֲלוֹת ה' אֲשֶׁר שָׂם שַׁמּוֹת בָּאָרֶץ", אל תקרי שמות אלא שמות".
כלומר- שם הוא זהות, שֵם האדם משפיע על מהותו ותכונותיו של האדם ומוסיף האר"י הקדוש [שער הגלגולים, כג] שכל שם שקוראים ההורים לילדם אינו במקרה, אלא הקב"ה שם בפיהם את השם, ודורשים על כך מדברי בן עזאי במשנה ביומא: "בשמך יקראוך, ובמקומך יושיבוך, ומשלך יתנו לך. .." (פרק ל"ח, א'), וכנראה שמקור הרעיון הוא מהמכילתא [בא, טז] על המקרא 'קדש לי כל בכור', שהקב"ה מכריז על כל שם למעלה, ואביו ואמו קוראים לו למטה כלומר, בנתינת שם נזרק ניצוץ של נבואה בהורים והוא אינו ניתן באקראי. ולכן ראוי להקדיש תשומת לב רבה לנתינת השם לילדנו.
שאלת אם שני השמות שחשבת עליהן הם "שמות טובים", אין בדבר הכרעה חד משמעית. 'שם טוב' יכול להיות ענין של טעם ופרשנות. אני מניחה שעבור רוב האנשים שם טוב הוא שם שמזכיר להם זיכרון יפה, מקום או הרגשה. או שם שלפי אמונה מסוימת יש לו משמעות מיוחדת.
השם שתתנו לבתכם צריך להיות קודם כל שם שאתם אוהבים, שם בעל משמעות עבורכם, שירגיש לכם טבעי וטוב איתו.
השם הראשון נאיה, נאה הוא, משלב בקשה עם שם ה' וקרוב יותר לאוזן העברית.
השם 'תיאה' הוא שם לועזי מוכר, ומשמעו אלה. תיאה היתה אחת מ12 הטיטנים במיתולוגיה היונית וכן שם של מלכות במצרים העתיקה. אלה זהו גם שמו של עץ ארץ ישראלי ידוע. אם לכם המובן ברור ומקובל ועליו תחשבו כשתקראו בשמה אין מניעה לקרוא לילדה בשם זה.
בין כך ובין כך יש לזכור שמעשיו של האדם הם המכוונים את דרכו בחיים ובידיו של האדם לטעת משמעות וליצור לעצמו את שמו האמיתי הנבנה מהתנהגותו ומעשיו.
 
מזל טוב,
ברכה והצלחה וחיים טובים
יפית
 ### שאלה  
 שלום רב!
כחלק מתהליך התחזקותי עולות הרבה שאלות בנושאים שונים, הנושא העיקרי הוא צניעות.
רציתי לדעת לעומק מהו הטעם לצניעות (אם אפשר לתת דוגמאות זה יהיה מצוין)
בנוסף, אשמח לשמוע מדוע יש חיוב ללכת עם חצאיות שמכסות את הברך וחולצות שמכסות את המרפק (אני הולכת עם חצאיות מעט מעל הברך וחולצות קצרות ועדיין מרגישה צנועה)
תודה רבה!. ### תשובה  
 שלום לך,
קודם לכל רציתי לחזק ולעודד אותך להמשיך לשאול שאלות! אין התקדמות אנושית והתפתחות מחשבתית ללא שאילת שאלות. אך יש לדעת שבנושאים רבים הקשורים באמונות ודעות אף שנדע לנסח את השאלה ולהצביע על הקושי, התשובות לא יספקו אותנו. אז מה עושים? יש דרך שלי אישית הועילה להתפתחות וגיבוש עולמי האמוני: לעולם לא להפסיק לשאול ובד בבד להפנים שלא אקבל תשובות על הכל! להתחזק בהבנה שיש דברים שהם נשגבים מבינתי מלרדת לעומקם, לשורשם או למקורם הגבוה 'כי שם הערפל אשר בו האלוקים'. מצד אחד יש חובה דתית להבין את העולם והתורה בשכלנו עד כמה שנוכל, ומצד שני יש  להרפות במקום בו אין לנו הבנה ושבו מתחילה האמונה התמימה.  נדמה לי ששאלת הצניעות נמצאת בתפר שבין מה שמובן לנו בשכלנו לבין מה שלא. שאלת הצניעות היא שאלת מפתח בהבנת הדינמיקה הפנימית של ההוויה הדתית ואני מאמינה שאין ניסוח אחד של תשובה מעמיקה ושאין תבנית אחת שיכולה להסביר את כל השאלות בנושא. מדובר בעניין אישי ואינטימי ואני חשה שבלדבר על צניעות בגלוי יש משום חוסר צניעות, אך 'תורה היא ולימוד היא צריכה' לכן אשתדל להציע לך מספר נקודות מבט. אציין שבהקשר לפן ההלכתי בדבר אורך חצאית, שרוול וכדו' קיים מנעד הלכתי, בתוך ההלכה האורתודוקסית, תוכלי לגלות את המנעד הזה באמצעות ספרי הלכה שונים ובאתר ספריית אסיף כאן.
לאחר הקריאה, עלייך לברר עם מה את מרגישה צנועה, מה לא חונק אותך ואת אישיותך, ומה מונע ממך להמשיך ולהתקדם בעבודת ה'.
בכל כוחות החיים יש שורש של קדושה. ושאלת הבגדים היא לא שאלה של מה בכך ואין לזלזל בה.
השאיפה לבחור בבגד שאיתו תרגישי שאת באה לידי ביטוי, גם היא מקורה בקדושה.
 
כמו כן השאלה במי מהמין השני מותר לי לגעת ומתי, גם היא נובעת מכח עצום של חיים שהקב"ה נטע בנו כבני אדם בשר ודם, הן לחיים של זוגיות וקרבה והן להמשכיות. אין זו דרכה של תורה לחיות חיי פרישות או לטשטש את גופנו, אולם בד בבד, התורה מלמדת אותנו שיש דברים שרק מתוך אינטימיות והסתרה נוכל להגיע לדרגה של קדושה ועלייה רוחנית. בבגדים – כח של גילוי והסתרה וביחסים בין המינים, התקדשות וברית הבונים אהבת אמת.
בכלל, הייתי מציעה לעסוק פחות במה ש"אסור" ויותר במה שיפה וטהור ומעצים את הנפש. ללמוד מהי הדרך לדבוק במידות טובות, להצניע לכת בכל דרכינו כדי שלא להיות אנשים גסים, פרועים, פרוצים, לזכור תמיד שנבראנו בצלם אלוקים, וכך כל אדם,  ומכאן עליי לכבדו מאד ולא לפגוע חלילה בגופו או ברגשותיו.
דרך נוספת לברר לעצמך שאלות בנושא צניעות זה להתבונן בנשים או אנשים שאת מעריכה, לראות כיצד הם מתנהגים, כיצד הם לבושים, האם את שואפת להידמות להם? במה? ואיפה את משאירה מקום לאישיות ולביטוי הנשמתי שלך.
מצרפת לך לינקים למאמרים מאירי עיניים בנושא הצניעות,
עלי והצליחי בחיפושך,
בברכה### שאלה  
 התאהבתי במישהו חרדי (אני חילונייה) ורציתי לדעת על איזה דברים אצטרך לוותר מהחיים שלי כדי שהקשר יצליח ? . ### תשובה  
 שאלת סוד ההצלחה בקשר בין בני זוג היא שאלה שבני אדם מתעסקים בה מאז ומעולם. 
ברוב המקרים בהם בני זוג נמצאים בקשר של אהבה הדדית – כשהשאיפה היא למסד את הקשר בחיי נישואין וחיי משפחה – ההנחה היא שמתקיים ביניהם עולם ערכים משותף, ושפה משותפת. אלה נחומים לפחות ביחס לשאלות מהותיות בחיים, ולא רק בשאלות איפה נרצה לגור, מה אנחנו אוהבים לאכול ואיזו מוסיקה לשמוע. אין זה אומר כמובן שאנשים בעלי השקפת עולם שונה ואולי גם הפוכה לא יכולים להינשא ולחיות בשלום ואהבה ולהתגבר על מכשולים.
אך האתגר הוא גדול מאד וההתמודדויות לא פשוטות. בכל זוגיות צריך תשתית של תקשורת טובה, התחשבות הדדית, אווירת כבוד ויכולת גישור על פערים. בכל זוגיות התכונות האישיות של שני הצדדים חשובות להצלחה, על אחת כמה וכמה במקרה ששני הצדדים באים מעולמות שונים וערכים מתנגשים.
השוני בדרך החיים יוצר פעמים רבות אינספור התלבטויות, מריבות וחיכוכים שהופכים את החיים המשותפים לכמעט בלתי אפשריים. כאמור כמעט, ולא לגמרי בלתי אפשריים. 
שאלת מה שונה בין חרדי לחילוני. ההבדלים גדולים: אורח החיים הדתי כרוך בין השאר בשמירת שבת וחגים, כשרות וטהרת משפחה. השבתות והחגים הם ימים עם איסורי מלאכה, שימוש בחשמל ונסיעה, על כל המשתמע מכך. הלכות כשרות דורשות חשיבה מתמדת מי אוכל מה ואיפה. שמירת הלכות חיי אישות ומשפחה הא מורכבת ומשפיעה מאוד על שגרת החיים הזוגיים. ומה עושים בסוגיית חינוך הילדים? כל אלו ועוד, הם נושאים שיש לשוחח עליהם ואף להגיע להסכמה לגביהם.  
אי אפשר לדעת לפני שמתחתנים עם מה יצטרכו בני זוג להתמודד לאורך השנים. בוודאי יהיו אתגרים אישיים ומשפחתיים שאין לחזות אותם. 
ולכן, לפני שאת מפתחת ציפיות, בדקי היטב אם הוא מבין במה מתבטאת החילוניות שלך ואם את מבינה במה מתבטאת הדתיות שלו.
במערכת זוגית בה אחד מבני הזוג מנסה לשנות את השני לא תיוצר יציבות שהיא כה משמעותית להצלחת החיים המשותפים. השאלה היא כמה עז הרצון שלכם לבנות חיים משותפים, כמה יציבה האהבה ביניכם – כך שמצד אחד תצליחו לעשות מקום האחד לאורח החיים של השני, ומצד שני לא תאבדו את עצמכם ואמונתכם מתוך ויתור יתר.
אמנם, הוויתורים משני הצדדים הם גדולים מאד. לכן, הייתי ממליצה להיכנס לאתר של ארגון "התקשרות זוגית" ארגון המסייע לזוגות מעורבים, דתיים וחילונים ולשמוע מכלי ראשון זוגות המתמודדים עם המציאות הזו. כך תוכלי להתרשם מהסיפורים ולשאול את עצמך האם ברצונך להיכנס למערכת יחסים כזו או לא. 
הרבה ברכה וטוב,
יפית### שאלה  
 שלום רב,
עברתי חיים לא קלים ואני מרגישה ששם המשפחה שלי מזיק לי ולא עושה לי טוב. האם מותר להוסיף או לשנות לשם משפחה חדש שאבחר ובעל משמעות טובה למרות שאינני נשואה?
תודה רבה!
 . ### תשובה  
 שלום לך,
אכן החלטה לא פשוטה עומדת בפנייך. אפתח ואומר שאין שום מניעה לשנות את שם משפחתך לא מבחינה הלכתית ולא מבחינה חוקית.  אולם, מאחר ששינוי שם המשפחה נוגע בשאלות עדינות של זהות משפחתית, יש לחשוב היטב לפני שנוקטים בצעד זה והייתי ממליצה לך להתייעץ עם אנשים קרובים לך ואהובים המכירים אותך ואת מצבך.
לרוב, שינוי שם המשפחה מתבצע בעקבות קשר נישואין.  ברוב המסורות, האישה היא זו המשנה את שם המשפחה וכיום לא מעט נשים נוטות להשאיר גם את שם משפחתם הקודם. התחושה היא ששם המשפחה מבטא שורשים גנטיים של חיבור למשפחת המוצא ושורשים רגשיים ואף רוחניים ולכן קיימים קונפליקטים רבים בוויתור עליו למי שאכן חשה כך.
 
מתוך דברייך נשמע שללא קשר לנישואין עתידיים את מחפשת לערוך שינוי בחייך מתוך אמונה ששינוי שם המשפחה יביא לשינוי גורלך.
ישנו מדרש נפלא המתייחס לשמות : "שלשה שמות יש לו לאדם; אחד – מה שקרא לו הקב"ה מתחלה, שנאמר 'ויברך אותם ויקרא את שמם אדם'. ואחד – שקוראים לו אביו ואמו, כגון ראובן, ואחד – שקונה הוא לעצמו במעשיו. אם זכה במעשים טובים – קנה שם טוב, ואם לאו – קנה שם רע, והקב"ה מניח את כל השמות ואינו משבחו, אלא במה שיש בו משם טוב" (מדרש אגדה בובר שמות פרק א)
כלומר, לפי המדרש ישנם מספר גורמים המעצבים את מהות חייו של האדם, הראשון נובע ממה שהאלוקים ייחד עבורנו, השני מתעצב דרך המשפחה והסביבה החברתית אליהן נולדנו והשלישי, על פי מעשינו אנו, והבחירות שלנו בחיים וזהו עיקר שמו של האדם.
בעקבות המדרש אומר לעניות דעתי, שכאשר יש רצון לשנות דברים בחיינו, עיקר המאמץ צריך להיות בנקיטת פעולות מעשיות היוצרות שינוי בהתנהגות, במעשים, בהבנה של חיינו ופחות בשינוי השם, מה גם שבע"ה כאשר תינשאי תהיה בידך האפשרות לשנות את שם משפחתך מתוך שמחת הזוגיות.
בהצלחה רבה
יפית### שאלה  
 שלום, אני עושה שירות לאומי בתפוצות, שוודיה.
הבית ספר מוגדר כדתי אבל הילדים שבאים לפה הם מבתים לא דתיים.
אחד מהתפקידים שלי פה זה להיות בבוקר בתפילה עם תלמידי כיתה ב´.
אני לא רוצה לשבת עם הילדים בבוקר ושהם יקראו טקסט שאין להם מושג מה הוא אומר, שהם לא מבנים את המילים ושזה ישעמם אותם.
אשמח ממש לרעיון איך אוכל להפוך את החוויה של התפילה, למעניינת, חוויתית ונוגעת לחייים שלי.
יש לי יד חופשית ממנהלת הבית ספר לעשות הכול. ריקוד/שירה/ מוזיקה ואפילו סיבוב בבית כנסת.. ### תשובה  
 תודה רבה : )
 
תשובה
עזרי מעם ה'
שלום לך, נשמע שעוברת עליך שנה משמעותית וייחודית, כמה חשוב ליצור חיבורים וקשרים עם בני עמנו שבתפוצות ומעצם שאלתך ברור לי שאת עושה עבודה נפלאה, יישר כוחך!
בשאלתך יש שני היבטים. הראשון הלכתי- כמה גמישות הלכתית יש בחינוך לתפילה ביחס לשפה והבנת המילים. השני מעשי – מה כדאי לעשות עם הקבוצה שלך השנה.
אפתח בהיבט הראשון שבשאלתך – האם מותר לשנות את שפת התפילה ואת נוסחה כדי לשפר את הבנת המילים וכדי ליצור חיבור עמוק יותר של הילדים החמודים לתפילה.
הגמרא מלמדת ש"קטנים חייבים בתפילה" (סוכה דף מב עמוד א), אמנם הכוונה בתפילה כאן היא תפילת ה'עמידה' אולם בכך מציבה הגמרא יעד ברור לחנך וללמד את כל ילדי ישראל שתהא תפילה שגורה בפיהם. אך הדרך ליעד היא גמישה.
דין חינוך למצוות באופן כללי הוא לפי כוח המתחנך והמשנה ברורה מציין (סימן תרנח בשער הציון אות לו) שמצות חינוך היא רק על עצם המצווה ולא על פרטי המצווה, וכך גם בתפילה.
ועוד, במסכת 'סוטה' (לב-לג) נקבע שניתן לומר בכל לשון שהיא את קריאת שמע ותפילת העמידה. ההסבר לכך הוא שהתפילה היא בקשת רחמים, ועל כן תלויה בכוונת הלב, וכמובן שמי שאינו מבין את אשר הוא אומר אינו יכול להתכוון בתפילתו (ראי גם ב'שולחן ערוך', אורח חיים סימן קא, ד).
לכן אמירת חלק מהתפילות בספרדית אפשרית בהחלט.
דוגמא להתמודדות מעשית בשאלה זו היא של הרבי מליובאויטיש שערך חוברת תפילות מיוחדת לילדים בשם:"סדר ברכות ותפילות לילדים קטנים" (אגרות הקודש חלק א עמ' פג, י"א שבט תש"ג ) בחוברת הופיעו ברכות ותפילות בעברית ובאנגלית והוא עשה זאת מתוך הבנת הצורך שאת מתארת שהבנת המילים הנאמרות בתפילה היא חיונית והיא למעשה תפילה. הוא יצא מהנחה שכאשר יגדלו כבר לא יזדקקו לתרגום… הסידור כלל חלקים מסוימים ולא את כל התפילה. ואלו החלקים שהיו בו: "מודה אני", "תורה ציווה לנו משה" וקריאת שמע.
התיקון של הרבי היה שעדיף להקטין את הכמות ולהגדיל את האיכות. אורך הקטעים נגזר מיכולת הילדים. המטרה היתה לחנך, להרגיל, ללמד משמעות וכוונה ולקרב את הילדים לעולמה של תפילה בהדרגתיות.
ולהיבט השני בשאלתך – מהן המתודות בהן אפשר להשתמש על מנת להפוך את התפילה לחווייתית.
הכיני פינת תפילה בכיתה. ילדים יכולים לכתוב תפילות ובקשות. למדי אותם את המושגים – הודיה, בקשה, סליחה ושבח.
הקדישי זמן ללימוד פירושי מילים בשפתם ולהסבר משמעות כל תפילה.
ראוי לפתוח את היום באמירת מודה אני ואפשר להנהיג שבכל בוקר ילדים משתפים באירוע מסוים עליו הם מודים.
עודדי אותם לומר או לשיר את רוב הפסוקים והתפילות בקול רם כולם ביחד.
מומלץ לסיים את התפילה בריקוד ושיר. דוד המלך שילב בתפילותיו שירה עם נגינה: "הודו לה' בכינור, בנבל עשור זמרו לו. שירו לו שיר חדש היטיבו נגן בתרועה" (תהילים ל"ג ב-ג). ועוד אמר "ונפשי תגיל בה' תשיש בישועתו. כל עצמותיי תאמרנה ה' מי כמוך" (תהילים ל"ה ט-י). צירוף של ריקוד, שירה ונגינה הופכים את התפילה לחווייתית ומביאים להתלהבות ושמחה ולחיבוב התפילה על הילדים.
דבר נוסף, נאמר בגמרא "'לשמע אל הרינה ואל התפילה' – במקום רינה שם תהא תפילה". ואיזהו מקום רינה? בית הכנסת, ששם אומרים הציבור שירות ותשבחות בנעימת קול ערב" (ברכות ו ע"א ורש"י שם), כדאי מידי פעם לקחת את הילדים לתפילה חגיגית בבית הכנסת, ובאותה הזדמנות להסביר את משמעותה של תפילה בציבור, לפתוח בפניהם את ארון הקודש, שיראו ספר תורה מקרוב, בטוחני שההתרגשות תהיה רבה(:
דעי, שכדמות המלווה את הילדים כוחך בראש ובראשונה בדוגמה האישית שאת נותנת ומאחר שנשמע שתפילה קרובה לליבך, ספרי להם מהי תפילה עבורך.
לסיום שולחת לך מילים יפות ומחזקות של הרב סולובייצ'יק על התפילה שמסכמות את העיקר,
"האמת היא כי מהות התפילה היא חווית הברית של התחברות עם האלוקים והציבור אליו, ואילו הפעולה הממשית של אמירת הטקסטים היא הטכניקה של מימוש התפילה אך לא התפילה עצמה" ('איש האמונה הבודד',עמ' 34)
אשמח לשמוע איך הולך,
עלי והצליחי,
יפית### שאלה  
 שלום
אני לומדת במדרשה השנה וב"ה ככל שהזמן חולף אני יותר ויותר מאמינה ביהדות ובאמת רוצה את זה (שנה שעברתי כפרתי לגמרי. לא בגלל המאמץ, כי התנהגתי כאילו הכל מושלם אלא מתוך חוסר הבנה מוחלט וכפירה)
אבל הבעיה שלי היא שאני מרגישה שאני רק מתקדמת באופן שכלי ולא ברגש.
במיוחד כשזה מגיע לתפילה – אני סוף סוף התחלתי להתפלל ואני לומדת על משמעות המילים- אבל אני מרגישה שהכוונה שלי נשארת שם. יש קצת רגש, ואני באמת באמת יודעת שאני רוצה את זה. באמת.
אבל זה פשוט מרגיש לי קצת חוסר יעילות להתפלל.
אני לא יודעת איך להסביר את זה, כי אני יודעת שלהתפלל זה בעצם לעשות פעולה על עצמי- שאני ארגיש את זה.
אבל אז איפה בא התפילה האישית??
כשאני מתפללת בסידור אני באמת מבינה את חלק גדול מהמילים (אחרי למידה) ולפעמים גם מרגישה.
אבל בתפילה אישית אני בכלל לא יודעת מאיפה להתחיל!
אפשר עזרה? 
 . ### תשובה  
 שלום לך,
קראתי בעניין רב את שאלתך והתחבטויותייך. שאלת האיזון בין השכל לרגש בעבודת ה' היא שאלה גדולה שהתשובות עליה רבות ומגוונות. גישתו של הרמב"ם למשל, היא גישה שכלתנית מאד, רציונאלית, הדורשת מהאדם להגיע לרמה שכלית גבוהה מאד על מנת לממש את החלק האלוקי שבנו. בשביל הרמב"ם, אמונה היא ידיעה! לאחרים, החיבור הנפשי, רגשי אישי הוא במרכז עבודת ה', ולכן החסידות מכניסה אלמנטים של שירה וריקוד, התבודדות ופשטות. לא צריך להיות חכם גדול על מנת לעבוד את ה' לפי החסידות.
גם בהתבוננות על תפילה כמרכיב מרכזי בעבודת ה', יש דעות שונות. המחלוקות מתחילות כבר בתקופת המשנה. במסכת ברכות רבי אליעזר אומר שכל העושה תפילתו קבע אין תפילתו תחנונים, כלומר ודאי שהוא תופס תפילה כמבע של רגשות ושאם דוקא עושים אותה בצורה שכלית מקובעת זה פוגע בתפילה!
את שואלת איך להרגיש יותר בעבודת ה'? ובאופן מיוחד בתפילה? קודם כל יש לדעת שאי אפשר לתת נוסחה או מרשם לדבר זה(: התחברות פנימית שלנו לרגשות שלנו, לא רק בתפילה, היא אתגר גדול מאד. והאמת היא שדוקא תפילה יכולה מאד לחבר אותנו  לעצמנו. הרב סולובייצ'יק אומר שהסיבה שתפילה נקראת ביהדות "עבודה שבלב" זה משום שהיא נתונה לעליות וירידות שינויים והתרגשות. ואין בה משהו מסודר ומוקפד. לאחר שקנית לעצמך את האחיזה בתפילה ההלכתית מתוך הסידור(שזו זכות גדולה עבורך! משום שהנפוץ יותר הוא קושי עם התפילה מהסידור ולא עם תפילה אישית), עם כוונה כזו או אחרת, כדאי מאד לנסות לעבוד ולפתח את התפילה האישית. ראוי לזכור שבכל התנ"ך כולו התפילות הן תפילות אישיות הנאמרות מתוך צורך רצון, או רגש כזה או אחר של המתפלל/ת. ומעל לכל עומד דוד המלך עם קריאתו בספר תהילים "בבית ה' נהלך ברגש".
עצם ההתבוננות בחייך היא חשובה ומלמדת על חיים מודעים. רצוא ושוב של העלאת שאלות ובירור דרכך הם מה שיאפשרו לך להכיר עצמך טוב יותר ולעמוד בתפילה זכה מול בוראך### שאלה  
 האם שימוש בסידור בכריכת עור הינו בעיה בשל צער בעלי חיים?
 . ### תשובה  
 שלום וברכה,
עצם שאלתך מלמדת  על רגישות ורחמנות בנפש, ואני מברכת אותך על כך. אכן התורה מזהירה אותנו מפני צער בעלי חיים הן בגרימת הצער, והן בהימנעות מסיוע לבעלי החיים בסבלם, למשל בציווי: שֵׁ֤שֶׁת יָמִים֙ תַּעֲשֶׂ֣ה מַעֲשֶׂ֔יךָ וּבַיּ֥וֹם הַשְּׁבִיעִ֖י תִּשְׁבֹּ֑ת לְמַ֣עַן יָנ֗וּחַ שֽׁוֹרְךָ֙ וַחֲמֹרֶ֔ךָ (שמות כג, יב), או בציווי: כִּֽי־תִרְאֶ֞ה חֲמ֣וֹר שֹׂנַאֲךָ֗ רֹבֵץ֙ תַּ֣חַת מַשָּׂא֔וֹ וְחָדַלְתָּ֖ מֵעֲזֹ֣ב ל֑וֹ עָזֹ֥ב תַּעֲזֹ֖ב עִמּֽוֹ (שמות כג, ה), ומן הגמרא ניתן ללמוד שזוהי מצווה מן התורה (בבא מציעא לב, ע"ב).
גם ההיתר לאכילת בשר מבטא הדרדרות מוסרית באנושות, כאשר בבריאת העולם אכלו כל הברואים מזון מן הצומח בלבד, וביניהם גם בני האדם: וַיֹּ֣אמֶר אֱלֹהִ֗ים הִנֵּה֩ נָתַ֨תִּי לָכֶ֜ם אֶת־כָּל־עֵ֣שֶׂב׀ זֹרֵ֣עַ זֶ֗רַע אֲשֶׁר֙ עַל־פְּנֵ֣י כָל־הָאָ֔רֶץ וְאֶת־כָּל־ הָעֵ֛ץ אֲשֶׁר־בּ֥וֹ פְרִי־עֵ֖ץ זֹרֵ֣עַ זָ֑רַע לָכֶ֥ם יִֽהְיֶ֖ה לְאָכְלָֽה (בראשית א, כט). האיסור לאכול בעלי חיים מנומק בכך שיש במעשה זה אכזריות בעצם ההריגה, ושאכילת הבשר מעוררת בנפש אטימות וגסות (ספר העיקרים ג, טו).
אולם הקלקול המוסרי שהביא בסופו של דבר את המבול, שינה את מצב העולם, והותר לאדם לאכול בשר: כָּל־רֶ֙מֶשׂ֙ אֲשֶׁ֣ר הוּא־חַ֔י לָכֶ֥ם יִהְיֶ֖ה לְאָכְלָ֑ה כְּיֶ֣רֶק עֵ֔שֶׂב נָתַ֥תִּי לָכֶ֖ם אֶת־כֹּֽל (בראשית ט, ג. וראי על כך במס' סנהדרין נט, ע"ב).
באופן דומה לאחר קבלת התורה, מוגבלת אכילת הבשר ושחיטתו לזמן הקרבת הקרבנות במשכן (ראי למשל פירוש הרמב"ן והספורנו ל-ויקרא יז, ג-ד), אך עם הכניסה לארץ היא מותרת בכל מקום (דברים יב, כ-כב). אמנם, כשישוב העולם למצבו המתוקן, ישובו גם בני האדם לקבל את מזונם מן הצומח בלבד (הרב קוק, חזון הצמחונות והשלום ב).
מתוך הדברים הללו מובן שבמצבנו הנוכחי בעלי חיים עדיין נשחטים לצורך אכילה. ומתוך כך גם צרכים ושימושים אחרים מותרים (קידושין פב, ע"א), למשל שימוש בכח עבודתם, או ניסויים רפואיים להצלת חיים. ככלל ככל שהצורך האנושי חיוני יותר, וככל שהסבל הנגרם הוא קל יותר, כך נתיר ביתר קלות לצער את בעל החיים, כך נכתב בשו"ע: כל דבר הצריך לרפואה או לשאר דברים, לית ביה [=אין בו] משום איסור צער בעלי חיים, (אבן העזר סי' ה, סי"ד בהגהות הרמ"א). מתוך כך הותר לתלוש נוצות מאווזים חיים, למרות הסבל הנגרם להם, אך מומלץ להימנע מכך בשל האכזריות שבמעשה (מסיבה זו אסר ה'נודע ביהודה' להשתתף בצייד חיות לשם שעשוע, נוד"ב תניינא יו"ד י). 
ולכן שימוש בעורות בעלי חיים, שנשחטו ממילא לצורך אכילת בשרם, יהיה מותר, שכן מדובר בשימוש משני לאחר שחיטתם. גם שימוש בעורות בעלי חיים שלא נשחטו כהלכה, ובשל כך סבלו יותר, מותר מהסיבה שהם נשחטו בלאו הכי.
יחד עם זאת, אני חשה את חוסר הנחת שלך משימוש בעור ככריכה לסידור התפילה, שכן מדובר בספר קודש, ובו תחינות ובקשות לרחמים מצד בורא העולם, ויתכן שיש בכך טעם לפגם. גם בשולחן-ערוך עולה האפשרות שלא לברך ברכת 'שהחיינו' על בגד חדש, העשוי מעור של בעל-חיים, כי  טוֹב־ה֥' לַכֹּ֑ל וְ֝רַחֲמָ֗יו עַל־כָּל־מַעֲשָֽׂיו (אורח חיים רכו, ס"ו), אם כך, את יכולה ללכת אחר נטיית לבך, ולנהוג מידת חסידות ע"י שימוש בתחליף עור.
 
עידית### שאלה  
 שלום רב. אחת השאלות החשובות לטעמי ביהדות היא השאלה הנוגעת להוכחה שהתורה שלנו היא אכן תורת אמת שניתנה לנו מבורא עולם, שהרי אם כולנו היינו מבינים שהתורה היא תורת אמת- הרי שכל האמונה היהודית הייתה מוכחת באופן זה וסביר להניח שבכך גם כמות שומרי המצוות הייתה גדלה באופן משמעותי משום שבתורה נמצאים כל אותם דברים בהם אנו (היהודים) מאמינים וכל מאפייני היהדות ולכן אם התורה היא תורת אמת- כל היהדות היא אמת וכך ניתן להוכיח את הנכונות והאמת שביהדות, אך השאלה היא בעצם- כיצד ניתן באמת להוכיח שהתורה היא תורת אמת? שמעתי טיעונים כמו- התורה ניתנה בפני כל העם, אך זה היה עוזר אם היינו חיים עכשיו בדור של אותם אנשים ושואלים אותם, אך כעת הם לא איתנו ואני לא יכול להסתמך על כך שהתורה ניתנה בפני כל העם כי אף איש מאותם אנשים לא פה איתי כדי לשאול אותו. לכן הייתי רוצה עזרה בשאלה זו של הוכחת האמת שבתורה. תודה.
 . ### תשובה  
 אני מודה לך על הכנות שבדבריך, וחשה הבנה גדולה לשאלות שהעלית, שאולי משקפות גם מצוקה אמונית – מחשבתית, ולא שלך בלבד.
בפתח דבריי אני חייבת לסייג אותם, ולומר מראש שאני לא "אספק את הסחורה", כי להבנתי, אין אדם בעולם שיכול לתת מענה רציונלי לשאלה משדה האמונה, שכן מדובר בפרמטרים שונים ובתחומים נפרדים, שהטעות הבסיסית היא הערבוב ביניהם. אנסה להציע את הבנתי (האנושית והמוגבלת כמובן), ואני מקווה שיהיה בה מענה, ולו במעט.
עם בריאת האדם נעשה צירוף בלתי אפשרי בין חומר ובין רוח, בין חולין ובין קדושה, וכאן גם מגיע האתגר הגדול מכל – למשוך את הגוף אחר הנשמה (ראה פירוש הרמב"ן לבראשית ב, יז). אתגר זה עומד לנסיון כבר  בשיחה הראשונה שבין הקב"ה ובין האדם. בשונה מן הזכור לרובנו, המצווה הראשונה עליה נצטווה האדם היתה האכילה, ורק לאחר מכן בא הצמצום והאיסור לאכול:
וַיְצַו֙ ה֣' אֱלֹהִ֔ים עַל־הָֽאָדָ֖ם לֵאמֹ֑ר מִכֹּ֥ל עֵֽץ־הַגָּ֖ן אָכֹ֥ל תֹּאכֵֽל, וּמֵעֵ֗ץ הַדַּ֙עַת֙ ט֣וֹב וָרָ֔ע לֹ֥א תֹאכַ֖ל מִמֶּ֑נּוּ כִּ֗י בְּי֛וֹם אֲכָלְךָ֥ מִמֶּ֖נּוּ מ֥וֹת תָּמֽוּת (בראשית ב, טז-יז).
ההוראה לאכול מכל עץ הגן, אינה גורעת את פרי עץ החיים, אלא כוללת גם אותו, ומקובל שעץ החיים מייצג את האמונה. ללא 'אכילה' זו לא ניתן לאכול מפרי הדעת, ואילו היפוך הסדר טומן בחובו אסון. שמו המלא של עץ הדעת הוא 'עץ הדעת טוב ורע', מה שמרמז על מהותו האמביוולנטית וההפכפכה, אשר ערכה רב, אך כך גם מחירה, שכן האמת והשקר, הטוב והרע משמשים בה בערבוביה.
אמנם גישה פשטנית עלולה לראות בחיי אמונה בריחה מפני חשיבה והימנעות מהתמודדות עם קשיים ואתגרים, אך ההיפך הוא הנכון, מכיוון שנבראנו בצלם אלוקים, קיבלנו ממנו 'כלי עבודה' רבים ומגוונים, וביניהם גם יכולת חשיבה. תהיה זו כפיות טובה לזלזל במתנה זו כביכול בשם המצווה.
יחד עם זאת, הן הרמב"ם הפילוסוף הרציונליסט (מורה נבוכים חלק א פרק לא), והן רבי נחמן החסיד (ליקוטי מוהר"ן תורה סב) מחלקים בין הדברים ששכל האדם מסוגל להבינם, אז  "מצוה גדולה לחדד השכל, להבין הדבר על בוריו", ובין "נמצאות וענינים אין בטבעו שישיגם בשום פנים ולא בסבה, אבל [=אלא] שערי השגתם נעולים בפניו". אנו מוגבלים לחושינו וליכולותינו הטבעיות, וסבורים בטעות, כי זו הדרך היחידה לפירוש המציאות ולהסקת מסקנות, אך מדובר באשליה. גם העובדות המדעיות משתנות חדשות לבקרים, ואמת מוחלטת של יום האתמול, הנה שטות והבל של היום, יתר על כן, דווקא המדע המודרני מתרחק מן העובדות הוודאיות, ובהיותו פונה אל התיאורטי הוא מתקרב אל עולם האמונה.
ומכאן שהוכחה מדעית שהתורה ניתנה בסיני, או שהכתוב בה מחייב כאמתי וכמוסרי, אינה רלוונטית. הרי אילו היה מדובר בעובדות מדעיות, לא היתה זו אמונה, בדיוק כשם שאין זה נכון לומר: "אני מאמינה שכעת בוקר", הרי אין מדובר באמונה, אלא בידיעה, וכפי שכתבתי, אלו שני תחומים מקבילים, שאין ביניהם נקודת השקה. במשפט קצר וממצה אמר זאת ר' יוסף אלבו בספר העיקרים (מאמר ב פרק ל): "אילו ידעתיו – הייתיו", כלומר, אילו הבנתי בשכלי את תכונות הבורא, הייתי אני בעצמי – הוא.
ניתן לסכם ולומר, שלא השבתי, ולא סיפקתי הוכחה מדעית / רציונלית לאמיתות התורה, או למוסריותה, וכל דבריי היו הסבר מדוע להבנתי, בקשה זו אינה אפשרית. אני מקווה שדברים אלה יהוו פתח ללימוד והסתכלות מחודשת.
 ### שאלה  
 ביני לבין בעלי יש פער ברצון שלנו לקיים יחסים. זה לא שאני לא אוהבת אותו, אבל לפעמים יש תקופות (שנמשכים אפילו כמה שבועות ויותר) שזה ממש לא בא לי ומאוד קשה לי להביא את עצמי לקיום יחסי מין. האם מבחינה הלכתית אני חייבת להתאמץ מאוד בשבילו ולקיים יחסים? ואם לא, מה אפשר לעשות? הוא לא רוצה לעבור על האיסור של הוצאת זרע לבטלה, אבל הוא מפחד שהיות וממש קשה לו הוא לא יצליח להתגבר. האם מותר לו לעבור על האיסור? האם מותר לנו מגע חלקי, רק חיבוק ונישוק או מגע בחלקי גוף אחרים, בלי קיום יחסים מלאים, למרות שבסוף הזרע יצא בחוץ? גם זה קצת קשה לי, אבל פחות. 
סליחה שאני כל כך מאריכה בדברים פרטיים, אבל זה מאוד חשוב לי לדעת דברים ברורים, לפעמים זה אפילו גורר בעיות בשלום בית.
תודה מראש,
 . ### תשובה  
 שלום רב,
את מתארת סיטואציה לא פשוטה, שבה יש פערים ברצון לקיום יחסים בינך לבין בעלך. טבעי שמצב כזה יצור מתחים ביניכם ויגרור בעיות בשלום הבית, ולכן חשוב לנסות למצוא מענה. יש לציין שזוגות רבים חווים פערים ביניהם בנושא זה, ברמות שונות של קושי, ובתקופות שונות של חיי הנישואים, וזו אינה בעיה ייחודית רק לכם.
קיום יחסים מתוך תחושת חובה מזיק מאד להתעוררות הרצון המיני, בעיקר אצל האישה, ויוצר דפוס חוזר של חוסר רצון והימנעות. לכן כדאי מאד  ללכת להדרכה קצרה (למשל במרכז "יהל", ניתן להגיע אליו דרך האינטרנט), ורק אחר כך להתייחס לצד ההלכתי.
מבט הלכתי
בתשובתי אתייחס קודם לעצם החובה לקיים יחסים, ובאיזו תדירות, ולאחר מיכן לשאלתך בדבר ההיתר לקיים יחסים לא מלאים, הכוללים הוצאת זרע מחוץ לגוף האישה.
ראשית יש לומר בבירור: יחסי מין מקיימים רק בהסכמת שני בני הזוג, ומתוך רצון של שניהם. יחסים המתקיימים בכפייה (מכל סוג שהוא) אינם רצויים, לא מבחינה הלכתית ולא מבחינה זוגית.
יחד עם זאת יש להדגיש שאחד ממרכיבי הנישואין הבסיסיים הוא  התחייבות לקיום יחסי מין, מדי פעם.
מצד האיש זוהי "מצוות עונה" המחייבת אותו להיות עם אשתו בפרקי זמן מוגדרים. ההלכה לא קובעת בדיוק באיזו תדירות ומאפשרת מרחב לפי מקצועו של האיש וכוחותיו (כתובות ס"א ע"ב). כמובן שהגדרות אלה אינן מחייבות אם ישנה הסכמה אחרת משותפת לשני בני הזוג.
מצד האישה, מהות הקידושין היא ייחוד האישה לאיש זה בלבד, ליחסי אישות (כפי שמברכים בברכת הקידושין: "והתיר לנו את הנשואות לנו על ידי חופה וקידושין"). אולם משמעות הדבר אינה שהאישה צריכה להסכים בכל פעם כשהאיש רוצה, אלא לא להמנע מקיום יחסים למשך זמן רב.
 
לגבי האפשרות לקיים יחסים לא מלאים:
הוצאת זרע לבטלה היא אסורה, אולם ככל שהזרע יוצא בחוץ, באקראי, תוך כדי מגע אינטימי בין בני זוג נשואים, אין להחשיב זאת כעבירה, אלא כחלק מהמכלול של יחסי אישות. עדיין יש להשתדל לא לעשות כך באופן קבוע ובכוונה תחילה.
הדברים האחרים שכתבת מותרים בפשטות כשלב מקדים לקיום היחסים, אך אם הגירוי מכוון להוצאת הזרע ע"י האיש עצמו – הם לא מומלצים.
להלכה נפסק שכל דבר שמוסכם על ידי בני הזוג ונעים להם – מותר להם לעשותו, אולם עדיין יש להשתדל שהזרע יצא בתוך גוף האישה ברוב הפעמים, ורק מדי פעם או לתקופות קצובות יצא בדרך אחרת.
מבט כולל על המצב שתארת:
מצב של "כמה שבועות ויותר" שבהם לא מקיימים יחסים אינו מצב בריא לזוגיות שלכם, וגם לא נכון מבחינה הלכתית, אך כפי שנכתב לעיל הפתרון אינו בקיום יחסים מתוך הכרח וחובה, אלא בבירור עמוק ויסודי של הבעיה ונסיון לפתור אותה.
את מתארת מצב של קשר אוהב ביניכם, ושאיפה להיות נוכחים וקשובים אחד לצרכי השני. זו נקודת פתיחה טובה לבירור הנושא ביניכם.
לכן נראה שחשוב לפנות לגורם מקצועי, להדרכה קצרה או לטיפול מעמיק יותר, כדי לנסות לברר מדוע זה כל כך קשה לך בתקופות מסוימות, ואיך ניתן לשפר את המצב. זוגות רבים שחוו קשיים דומים התגברו עליהם לאחר פניה לייעוץ, ואני מקוה שכך גם אתם.
בתפילה שתמצאו את הדרך המתאימה והנכונה לשניכם,
נועה לאו
 
הרחבה ומקורות:
הצורך בהסכמה ורצון  הדדיים בקיום יחסי אישות:  לשון הגמרא במסכת נדרים דף כ עמוד ב: "וברותי מכם המורדים והפושעים בי – אמר רבי לוי: אלו בני תשע מדות, בני אסנ"ת משגע"ח: בני אימה, בני אנוסה, בני שנואה, בני נידוי, בני תמורה, בני מריבה, בני שכרות, בני גרושת הלב, בני ערבוביא, בני חצופה" – מגמרא זו עולה שיחסי מין שאינם בהסכמה מלאה ומודעות מלאה אסורים. כלשון הגמרא פסק השו"ע באו"ח, ר"מ, ס"ג. כך פסק גם הרמב"ם בהלכות דעות פרק ה, ה"ד:
"ולא יהיו שניהם לא שכורים ולא עצלנים ולא עצבנים, ולא אחד מהן, ולא תהיה ישינה, ולא יאנוס אותה והיא אינה רוצה אלא ברצון שניהם ובשמחתם". – הרמב"ם מדגיש את הצד החיובי של הרצון והשמחה של שניהם.
 
המקור למצוות עונה, מצד האיש: בסיס הדיון במשנה ובגמרא בכתובות דפים סא – ס"ב. המשנה מחלקת את חיובי תדירות מצוות העונה לפי מקצועו של האיש (העונה האמורה בתורה, הטיילין – בכל יום, הפועלים – שתים בשבת, החמרים – אחת בשבת, הגמלים – אחת לשלשים יום, הספנים – אחת לששה חדשים…) הגמרא מוסיפה גם עונת תלמידי חכמים פעם בשבוע. על פי זה נפסקה ההלכה. ראו רמב"ם, הלכות אישות פרק יד הלכה א. הרמב"ם מוסיף הגדרה כללית: "עונה האמורה בתורה, לכל איש ואיש כפי כחו וכפי מלאכתו", השו"ע עוסק במצות עונה בשני מקומות. באו"ח סימן ר"מ, ובאה"ע סימן ע"ו. בסימן ר"מ הוא מוסיף לחיוב העונה גם: " וכל אדם צריך לפקוד את אשתו בליל טבילתה, ובשעה שיוצא לדרך אם אינו הולך לדבר מצוה, וכן אם אשתו מניקה והוא מכיר בה שהיא משדלתו ומרצה אותו ומקשטת עצמה לפניו כדי שיתן דעתו עליה, חייב לפקדה". מכאן מסיקים הפוסקים שחיובים אלה הם בגדר המלצה מינימלית, ועיקר מצוות עונה הוא: " עכ"פ כיון דחזינן שמה שהאשה מתאוית ומשתוקקת עושה חיוב עונה מדאורייתא, מסתבר שזהו עיקר חיוב העונה שבתורה, וכן מפורש בלשון הראב"ד שהביא הטור באו"ח סימן ר"מ שהכוונה הג' היא כשהיא משתוקקת כשהיא מניקה שמכיר בה בזה, וכן בצאתו לדרך שברור לו שהיא משתוקקת אלא אף שלא ראה היכר דהא כן אמדו חכמים היא מצות עונה האמורה בתורה… אבל מחמת דרוב הנשים הן צנועות ולא ניכר כל כך רצונם, שיש אנשים הרבה שלא יכירו שהיא מתאוה לזה ע"י עניני חבה שמראה לפניו… קבעו חכמים זמנים שאמדו לבד כח האיש אלא גם דעת הנשים שרובן לא ישתוקקו ליותר בידעם בטרדת הבעל…" (שו"ת אגרות משה אבן העזר חלק ג סימן כח)
המקור להתחייבות האישה ליחסי אישות: "וכן צוו חכמים על האשה שתהיה צנועה בתוך ביתה ולא תרבה בשחוק וקלות ראש בפני בעלה ולא תתבע תשמיש המטה בפיה ולא תהיה מדברת בעסק זה, ולא תמנע מבעלה כדי לצערו עד שיוסיף באהבתה אלא נשמעת לו בכל עת שירצה…".(רמב"ם הלכות אישות פרק טו הלכה יח). פירוש "שם יוסף" על הרמב"ם מסביר: "כונת רבינו ז"ל נראה במה שכתב "דנשמעת לו בכל עת שירצה", לאפוקי אם היא אינה רוצה בעת הזאת אלא בעת אחרת, אין הכי נמי דיכולה לצער אותו כדי שירבה חיבתו עמה, אבל בתנאי שתתרצה לו באותו הפעם (=האחרת) שהוא רוצה…", ובשו"ת דברי יציב (אה"ע סימן נה) הוסיף ע"פ דברי הבאר היטב: "דהא ודאי לא משעבדה ליה בכל שעה אם היא אינה רוצה, שלא מצינו מורדת אלא באומרת מאיס עלי או מצערנא ליה, אבל אם היא טוענת בעונה האמורה בתורה הטיילין וכו' נראה דלא כייפי לה שאינה שבויית חרב להזדקק לו בכל שעה…". עיינו עוד בספר נשמת הבית, סימן כו: "כאב וחוסר ענין ביחסים", עמ' 141 – 144.
 
איסור הוצאת זרע לבטלה: איסור הוצאת זרע לבטלה נחשב כאיסור חמור במיוחד, ויש לו השלכות רבות. מקורו בגמרא נידה דף י"ג, ובהמשך בפסק השו"ע על פי הזוהר ש"עוון זה חמור מכל עבירות שבתורה" (שו"ע, אה"ע, כג,א). בין הפוסקים ישנה מחלוקת אם איסור זה קיים גם תוך כדי קיום יחסי אישות, כשאין כוונה למניעת הריון. עיינו בתוספות יבמות לד ב, ד"ה "ולא כמעשה ער ואונן". להרחבה נוספת עיינו בשו"ת בני בנים, כרך ד' סימן י"ח, וכן במאמרו של הרב יצחק רונס, "מגע פיזי בין בני זוג נשואים" , אסיא צ"ז – צ"ח (כרך כ"ה, א-ב). סיכום המחלוקת מופיע בספר נשמת הבית, סימן ל"ג: שימוש בקונדום במקרה של סכנה להרות", במיוחד בעמ' 180 – 182.
 
מותר ואסור ביחסי אישות: שולחן ערוך אבן העזר סימן כה סעיף ב, הגהת הרמ"א, על פי הטור: "ויכול לעשות עם אשתו מה שירצה, בועל בכל עת שירצה  ומנשק בכל אבר שירצה, ובא עליה בין כדרכה בין שלא כדרכה, או דרך אברים ובלבד שלא יוציא זרע לבטלה (טור). ויש מקילין ואומרים שמותר שלא כדרכה אפילו אם הוציא זרע, אם עושה באקראי ואינו רגיל בכך (גם זה טור בשם ר"י). ואע"פ שמותר בכל אלה, כל המקדש עצמו במותר לו קדוש יאמרו לו". עיינו עוד במאמרו של יצחק רונס המוזכר לעיל. בדורנו פוסקים רבים מקלים כפסיקת היש אומרים ברמ"א, לאור תנאי המציאות בה אנו חיים.### שאלה  
 שלום רב
אני אחרי לידה ראשונה.
בט' באב התינוקת שלי תהיה בת 3 חודשים והיא על הנקה מלאה.
האם יש מקום לשתות כרגיל בצום כדי שלא תיפגע ההנקה?
 . ### תשובה  
 שלום וברכה ורוב ברכות על הולדת הבת הבכורה, בע"ה שתרבינה השמחות.
שאלתך בדבר ההנקה והחשש מפגיעה בעתידה של ההנקה היא אכן שאלה חשובה.
כידוע, מבין ארבעת צומות החורבן (צום גדליה, עשרה בטבת, שבעה עשר בתמוז ותשעה באב) החמור מכולם הוא תשעה באב שהוכפלו בו הצרות. צום זה הוא היחיד מן הארבעה שמתחיל מן הערב. ונאמר לגביו במפורש בשולחן ערוך שנשים "עוברות (היינו נשים בהריון- מ.ט) ומיניקות מתענות בט' באב כדרך שמתענות ומשלימות ביום כפור" (או"ח תקנד, ה). כלומר, על פניו, אין היתר לא לנשים בהריון ולא לנשים מיניקות שלא לצום בתשעה באב. עם זאת, ועל אף שהשולחן ערוך משווה את צום תשעה באב ליום כיפור אין מדובר בצומות חמורים במידה זהה.
בעוד שיום כיפור הוא חובה מן התורה והוא חמור כאיסורי שבת, נחלקו הפוסקים באשר למקור התוקף של צום תשעה באב. יש מהם שסברו שמדובר בתקנה המבוססת על קבלת העם, ויש שסברו שזו תקנה קבועה אבל היו שראו בו צום מדברי נביאים שתוקפו חמור יותר וכדאורייתא. להלכה ניתן לדייק מתוך השולחן ערוך בהלכות נוספות שמדובר בצום מדרבנן ומכאן קבע הב"ח ש"במקום חולי לא גזרו חכמים". כלומר, שחולים לא נכללו באיסור דרבנן זה של צום, גם ביחס לתשעה באב (ב"ח, או"ח תקנד, ס"ק ב).
אמנם, לא ברור שמינקת נחשבת לחולה מעצם העובדה שהיא מיניקה ונהגו להחמיר בתשעה באב שגם נשים שמיניקות צמות וכמובא בשולחן ערוך במפורש.
בשאלתך לא פירטת מהו הניסיון שלך לגבי ההנקה, האם החלב אכן מתמעט כשאת לא שותה, האם התינוקת מורגלת גם כשצריך בשתיה מבקבוק (אפילו של חלב שאוב שנשאב מראש). ולמעט העובדה שאת מציינת שהתינוקת עדיין יונקת יניקה מלאה קשה לדעת מה תהיינה התשובות לשאלות הללו.
לכן, נראה שאת מדברת על המצב הרגיל של נשים שמיניקות הנקה מלאה וחוששות להנקה ולהתמעטות החלב. השאלה הרפואית מצויה במחלוקת אפילו בין הרופאים. שמעתי רופאים שיודעים לתת "מתכון" כיצד להגן על החלב ועל איכותו על ידי שאיבות מוקדמות, הכנה טובה לצום של שתיה מרובה וכיו"ב. ויש רופאים שסבורים שהעדר שתיה ל 24 שעות עשוי להזיק לאיכות החלב גם אם לא בטווח הקצר, בטווח הארוך בודאי. יש מי שסבור שתחליפי חלב אם הם דבר שיש להימנע ממנו ככל שניתן, וכי חלב אם הוא האידיאלי לתינוק ולכן, אין לראות בתחליפי חלב אם אופציה.  בהתאמה גם בין הפוסקים התגלעו מחלוקות בנוגע למצב כשלך.
המחמירים סבורים שזה המצב המדויק עליו דיבר השולחן ערוך שמיניקות צמות. ומאידך פוסקים כמו הרב רבינוביץ שפסק בכלליות ש"משום צער התינוק אין למניקת לצום בתשעה באב" (שיח נחום, לו). והוא פסק כך בכל מיניקת.
ובכל מקרה, אין חולק שאם האישה אינה חשה בטוב עליה להפסיק את הצום (וזה נכון לכל חולה).
לדעתי,  במקרה של הנקה מלאה ובגיל צעיר של שלושה חודשים אין לקחת את הסיכון של התמעטות החלב ולכן, אין לצום. אולם, אם את יודעת שיש לך הרבה חלב ורק הצמא יציק לך, עליך לצום כל עוד את חשה בטוב.
כמובן, בניגוד ליום כיפור שבו כששותים שותים לשיעורים וכיו"ב, בתשעה באב אין הנחיות כאלו ומי שאינו צם, פטור מן הצום לגמרי (ורק שאר העינויים נותרים על כנם: רחיצה, נעילת הסנדל וכו'). וכן, ראוי שלא להתענג על האוכל.
בהצלחה רבה### שאלה  
 שלום אני מניקה את התינוקת שלי בת 11 חודשים. כרגע אני מניקה אותה בערך 5-6 פעמים ביום כי היא קצת חולה. במצב רגיל אני מניקה אותה 3 פעמים ביום ומעבר לכך היא אוכלת אוכל רגיל. למיטב ידיעתי עד גיל שנה תינוקות ממשיכות לקבל ערך תזונתי מההנקות ולאחר מכן מקבלים את כל התזונה הדרושה מהמוצקים שאוכלים. אשמח לדעת מה המשמעות עבורי – בנוגע לתשעת הימים ואכילת בשר וגם בנוגע לצום ט׳ באב. תודה רבה ורק טוב
 . ### תשובה  
 שלום יקרה,
 
באופן עקרוני ההלכה היא שאשה שמניקה חייבת לצום בתשעה באב בניגוד לשאר צומות החורבן, כך נפסק בשולחן ערוך תקנ"ד סעיף ה'.
 
ישנם פוסקים שמקילים בעניין מניקה שהתינוק שלה ניזון מהנקה בלבד ואומרים שאינה חייבת לצום בתשעה באב. כך למשל הרב רבינוביץ' בספרו שיח נחום (תשובה לו).
מצד אחד לפי התיאור שלך ביתך כבר עברה את השלב הזה. אך מן הצד השני אם היא חולה וכרגע היא לא אוכלת וניזונה מהנקה בלבד יש מקום להשוות את הדין למקרה של תינוק קטן שרק יונק.
 
נראה לי שאם הבת שלך תבריא לגמרי לפני הצום יהיה עלייך לצום, אך אם היא עדיין חולה יהיה נכון שלא תצומי על מנת שתוכלי להניק אותה בצורה מיטבית והיא תוכל להבריא כמה שיותר מהר.
 
לגבי אכילת בשר בתשעת הימים, אם את מרגישה שהימנעות מאכילת בשר ממעטת את כמות החלב שלך את יכולה לאכול בשר. (משנה ברורה שם סקס"ד)
 
בעז"ה שתהיה רפואה שלימה לבתך, שנתבשר בשרות טובות ונזכה לגאולה שלימה במהרה.
 
רחל וינשטיין### שאלה  
 יש לי המון שאלות. אבל כרגע שתיים מטרידות אותי. להלן השאלות:
א. למה רוב הנשים בתנ"ך מופיעות לא בשמן? (רשת לוט, בת יפתח)
ב. למה גבר מודה לקב"ה שלא עשה אותו אישה? בגלל שקיבל הרבה מצוות? ספרו לי שנשים לא צריכות הרבה מצוות כי גם ככה הם מחוברות יותר לקב"ה. אז הוא אמור לקנא. בכל מקרה, אם הקב"ה היה עושה אותו אישה- היה אומר ברוך שעשני כרצונו ומתלונן בלב?
 . ### תשובה  
 שלום לך, אני מודה לך על שאלתך המעניינת והמאתגרת.
נשים לאורך ההיסטוריה תפקדו בעיקר בתוך משפחתן .
העובדה כי חלק מהנשים המעטות הנזכרות בתנ"ך מופיעות ללא ציון שמן מתאימה לתקופת התנ"ך. והברכה בה הגבר מודה על חלקו- "שלא עשני אישה" אכן משקפת יתרון במעמדו של גבר ביהדות כמצווה ביותר מצוות.
איזו זכות נפלה בחלקנו שזכינו להיוולד בדור בו מקומן של נשים הולך ומתפתח והן זוכות לקחת חלק בכל תחומי החיים ובראשם בלימוד תורה וקיומה.
מכיוון ששאלתך היא שאלה שנוגעת בנושא שהמתח סביבו רב התשובה תהיה ארוכה מהרגיל ולמרות שגם כך אין ביכולתי להקיף את כל הנושא במסגרת זו ננסה להתייחס לעקרונות המרכזיים.
את שואלת על הופעת נשים בעלות שיוך משפחתי בלבד ,ללא שם, בסיפורי התנ"ך( ואפשר לשאול גם על מיעוט הופעת נשים בסיפורי התנ"ך בכלל..) וקו ישיר מחבר שאלה זו לשאלתך השנייה על ברכת שלא עשני אישה.
בשתי השאלות יש תמיהה-טענה על יחס לא הולם לנשים במקורותינו.
כאשה שעוסקת בהוראת תורה אני נפגשת בשאלה זו הרבה בוואריאציות שונות ואני חושבת שהיא מהדהדת בליבן של נשים רבות שחוות פער בין האופן בו העולם מתייחס לנשים כיום- כשוות ערך לבין המעמד שיש לנשים במקורות היהדות שהוא לעתים קרובות רחוק מהדרך בה אנו תופסות את עצמנו כנשים כיום.
פער כזה בין עולם של אמונה ומסורת לבין ערכים שהאדם הפוסט מודרני גדל עליהם בא לידי ביטוי בעוד תחומי חיים אך אין ספק כי זהו אחד מהתחומים המרכזיים והבולטים 
זהו פער מהדהד וכואב מפני שהוא יוצר תחושה של זרות לזהותי כאשה בתוך עולם של אמונה ומסורת
ישנן כמה דרכים להתמודדות עם התנגשות ערכית מעין זו.
ישנה גישה בפרשנים שלפיה צריך להבין שאין באמת סתירה וכי מה שנראה כמעמד נמוך הוא למעשה הכרה אחרת בערכן של נשים.
כך בדוגמא שהבאת ביחס לברכות השחר.
הרב קוק כותב בעולת ראיה (א ע"א ע"ב) שברכת שעשני כרצונו היא ברכת הודאה על חלקה הטוב של האשה כמי ש"עלולה להרשם ולהפעל מתכונת השפע של המעשה אשר עשה האלהים,מהתכונה הישרה,כאשר עשה האלהים את האדם ואת העולם,את התוכן החמרי והרוחני שבהוויה, ישר מכוון לרצונו העליון הפשוט והישר.."
ועם זאת פרשנות זו עם כל היופי שבה משאירה טעם של אפולוגטיקה והכללה שקשה להזדהות עמה.והיא גם פתח לשאלה הבאה-
 האמנם אנו כנשים קרובות יותר לרוחניות? 
במציאות בה נשים מכל המגזרים מעורות לגמרי בתחומי החולין של החיים האם יש תוקף לאמירה זו?
אני מעדיפה להציע דרך שונה במקצת שיש בה הבחנה בין דברים שמשקפים את רוח התקופה והיום אנו מתבוננים בהם אחרת ,לבין דברים שהם אמירה מהותית שאינה נוטה להשתנות. 
בהתייחס לשאלותייך-
אשת לוט אינה נזכרת בשמה, כמוה גם בת יפתח וניתן להוסיף עליהן נשים נוספות כמו אשת מנוח ועוד.
תשובה מעמיקה תחייב עיון בכל אחד מהסיפורים הנזכרים והבנה של תפקיד הדמויות הנזכרות בו.
ועם זאת ניתן לראות כי יש כאן מגמה.
ניתן להגדיר זאת כך, עד לפני שנים לא רבות הצגתה של אשה ללא שם אלא רק דרך שיוכה המשפחתי נתפסה כהגיונית לחלוטין. נשים היו "אמא של" ו"אשתו של" וזו היתה זהותן בעיני הסביבה ובעיני עצמן לטוב ולרע. עד לפני כמאתיים שנה לא הגברים ולא הנשים בחברה ראו בכך כל פסול.
העובדה שהיום אנו מרימות על כך גבה מעידה על השינוי שהתחולל ביחס החברה לנשים בשנים האחרונות.
יש בין גיבורי התנ"ך נשים שהן דמויות מופת- האמהות, מרים הנביאה, דבורה שהיתה שופטה את ישראל, אסתר ועוד אך מדובר במיעוט ואפילו מיעוט מבוטל. רוב הדמויות שהתנ"ך מציג בפנינו הן דמויות גבריות. החוסר בולט במיוחד ברשימות התולדות שם מוזכרים רק הנולדים הזכרים מפני שהם אלו שנתפסו כממשיכי השושלת בעוד נשים נספחות למשפחות אליהן הן נישאות בבגרותן.
העובדה כי אנו חיות בתקופה בה אנו מצפות להופעה שלמה של קומת האשה- הן בדמותה המשפחתית והן בדמותה האנושית כאישיות נפרדת היא מסממני הגאולה וברכה גדולה שנתברכנו בה אך לא ניתן יהיה לצפות כי זו תהיה דמות האשה הנשקפת ממקורותינו המתארים תקופות בהם החברה נראתה אחרת.
כך גם לגבי ברכת שעשני כרצונו.
קשה שלא לראות במילים אלו מילים של הודאה ולו בשל ההקשר- לאחר ברכת שלא עשני גוי ועבד.
פירוש זה אינו ערב לאוזן בת ימינו אך הוא סביר יותר שכמו שתי הברכות הראשונות גם ברכת שלא שלא עשני אשה היא ברכה שנתקנה כהודאה למי שאיננו אשה.
יחד עם זאת נראה שהודאה זו שייכת למציאות חברתית שונה מאד מזו שאנו חיות בה היום.
יש שיאמרו שאם כך איננו מחוייבים יותר לברך כך בברכות השחר ויתרה מכך שאיננו יכולים ללמוד תורה יראה קדושה וטהרה מסיפורי התנ"ך.
יש שיאמרו להיפך כי זוהי פגיעה בקדשי האומה לומר כי לא תמיד הם משקפים ערכים שעומדים במבחן הנצח.
אני רוצה להציע לך דרך אחרת.
הרי אם נאמר כי יחס מפלה כלפי נשים שקיים במקורות משקף על פי רוב את מקומן ההסטורי של נשים בעבר ניתן לומר שני דברים.
האחד, כי יש דברים שראוי ונכון שישתנו.
נשים היום מעורבות בתחומי חיים שקודמותינו בדורות לא לקחו בהם חלק. בראש ובראשונה ברכישת השכלה מסודרת. לעובדה זו יש השפעה מכרעת על יכולתה וחובתה של האשה לקחת חלק בעולם לימוד התורה .וכך כותב בנושא זה הרב חיים דוד הלוי (עשה לך רב ב נא):
"נראה שבזמנים הראשונים, כאשר הייתה האשה עקרת בית גרידא, והבנות לא למדו כל עיקר, היה קיים חשש שלימוד התורה, שכולה חכמה… תגרום אולי נזק לאותן נשים שהיו מרוחקות מכל חכמה אחרת… אבל בזמננו, שלומדות לימודים כלליים בכל הרצינות הראויה, למה ייגרעו דברי תורה" 
גם לעובדה שנשים מרוב המגזרים לוקחות חלק בעול הפרנסה ישנן השלכות.
חלק מהשלכות אלו צריכות לדעתי לבוא לידי ביטוי במצוות שנשים פטורות מהן אך הן בוחרות לקבל על עצמן לקיימן. וחלק במצוות שלכל הדעות נשים חייבות בהן ומסיבות תרבותיות לא קיימו אותן בעבר (עיינו תוספות "שאני התם" ברכות מ"ה ע"ב )
השני הוא כי יש דברים שלא נכון ולא אפשרי לשנותם.
השינוי שהתחולל במעמדן של נשים במאתיים השנים האחרונות הוא דרסטי והוא מחייב גם זהירות וענווה. לא כל מה שמציע לנו הפמינזם הוא מבורך וגם הדברים שיש בהם שינו לטובה לא תמיד יכולים להקרין אחורה ולשנות את המסורת. 
הדרישה להביט אחורה ולבקש לראות גם בשלבים אחרים לגמרי בהיסטוריה את מה שנתן הקב"ה לדור שלנו היא מובנת מפני שאנו רואים בתורה תורת נצח שאינה מושפעת מרוחות הזמן החולפות ועם זאת לא ניתן להכחיש כי ישנם במקורותינו גם התייחסויות תרבותיות שקשורות לרוח תקופה מסוימת ולא בהכרח למהות. כדוגמא לכך ניתן להביא את מוסד העבדות שהתורה מעדנת ומזככת אותו אך לא שוללת אותו  ומוסר הלחימה שעובר תהליך דומה. אין בכוחה של עובדה זו לפגוע ולו במקצת לא בקדושתה של התורה ולא במחויבותנו לה. אני חיה בשלום עם מקומן השולי יחסית של נשים בתנ"ך ולא מנסה להאדיר אותו בכח. אני שמחה ומברכת על השינוי וההתפתחות שעברו על העולם כולו ועל הזכות לחיות בדור שבו כל כך הרבה אפשרויות פתוחות בפנינו.
 
כמובן שהקושי הגדול בדרך זו הוא ההבחנה הנדרשת בין דברים שניתן לומר עליהם שהם משקפים רוח תרבותית שהיא פחות רלוונטית לנו לבין דברים שנוגעים בעקרונות הלכתיים והם בעלי משמעות רבה. לא נוכל במסגרת זו להתייחס להבחנה זו בפירוט ואני מזמינה אותך להמשיך במלאכת הבירור בבחינת "ואידך זיל גמור"
מאחלת לך כל טוב,### שאלה  
 הייתי שמחה לשמוע חוות דעת תורנית לגבי הגבול הראוי בין עמידה על זכויותיי הצרכניות לגבי הצורך למנוע חילול השם מול אדם לא דתי.
שאלה זו עלתה בי היום בעקבות המקרה הבא: קניתי בגד בחנות וינטג' בתל אביב שפקדתי בעבר – בעלת העסק איננה דתיה ומהיכרות עם האזור אני יודעת שמרבית לקוחותיה אינם דתיים, כך שעבורה אני "הלקוחה הדתייה". לאחר שמדדתי את הבגד שוב בבית, התחרטתי על הקניה, ושבתי אל החנות לבקש להחזיר אותו תמורת החזר כספי כמו שמתיר החוק (המקרה עמד בכל הוראות החוק, הבגד עלה מעל 50 שח, חזרתי תוך יומים, וכולי). אולם בעלת העסק הייתה סבורה שכחנות יד שניה אין אצלה חובת החזר כספי אלא רק אפשרות להחליף בפריט שווה ערך תוך שבועיים (לא היה דבר נוסף מהחנות שרציתי). לאחר שבררתי עם המועצה הישראלית לצרכנות שאכן טעות ביד בעלת העסק, חזרתי לחנות וביקשתי שוב החזר כספי, ולבסוף היא החזירה לי את הכסף על אף שלא הייתה בטוחה שאני צודקת.
על אף שעשיתי את הנ"ל במלוא העדינות והטקט האפשריים, ועל אף שאני בטוחה במלא האחוזים שהחוק עומד לצידי ושמעיקר הדין אני לא צריכה "לקבל קנס" על כך שבעלת העסק אינה יודעת מהו החוק, עלו בי התהיות אח"כ האם מבחינת חילול השם הייתי צריכה לוותר כשראיתי שהיא באמת סבורה שהצדק לצידה, היות שעד כמה שלא נעים לי לאבד את הסכום המדובר, 200 ש"ח, לאבד אותו לא יפגע בי ואני לא זקוקה לו לשלם על משהו אחר.
אך האם אכן מדובר בחילול השם? הייתי שמחה להכוונה תורנית שתעזור לי לשפוט בהמשך כאשר יעלו בחיי מקרים נוספים של זכויות "קטנות" (כמו לאבד סכום כסף שאולי לא נעים לאבד אותו אבל איננו קריטי עבור האדם) היכן עובר הגבול בין אסטרטיביות בריאה העומדת על המגיע לי לבין הרצון למנוע חילול השם.
תודה!
 . ### תשובה  
 שלום לך,
חזקי ואמצי על המודעת שלך בתור אישה דתיה להשלכות של מעשייך ועל היכולת של כל אדם דתי לקדש שם שמים או לחלופין, לחלל אותו.
בקצרה אומר, שבמעשה זה אין חילול ה' ונהגת כשורה ואין צורך לצאת בהפסד בגלל חוסר הידיעות של המוכרת.
כעת אפרט יותר בהרחבה.
מהו איסור חילול השם?
אנחנו לומדים על איסור חילול שם השם ועל מצוות קידוש השם מן הפסוק "וְלֹא תְחַלְּלוּ אֶת-שֵׁם קָדְשִׁי וְנִקְדַּשְׁתִּי בְּתוֹךְ בְּנֵי יִשְׂרָאֵל: אֲנִי ה', מְקַדִּשְׁכֶם. (ויקרא כב, לב)
חילול השם הוא העבירה הקשה ביותר להתכפר עליה בגלל חומרתה ואין תשובה ויום כיפור מספיקים ורק יום המיתה ממרקת את האדם.
הרמב"ם מחלק את מצבים בהם אדם עבור על איסור חילול ה' לשלשה (ספר המצוות לא תעשה סג):  
העובר על אחת המצוות אשר בהם האדם מצוות ליהרג ולא לעבור עליהם (וכן על שאר המצוות בשעת השמד ובנסיבות מסויימות).
העובר עבירה "להכעיס" (כלומר, במכוון לצאת כנגד רצון ה') שלא מתוך תאווה או הנאה מן חטא.
אדם צדיק וידוע שעושה מעשה שיכול להתפרש כעבירה או מעשה שאינו ראוי לאדם כמותו, למרות שאין איסור בדבר. אדם כזה צריך להיזהר במיוחד כי אנשים לומדים ממנו והוא גם נתפס כאדם ירא שמים שמייצג את שם ה'.
אלו הם המצבים של חילול השם על פי הדין. אך מעבר לכך, מידת חסידות והדרך הנכונה שיבור לו גם האדם הפשוט (ולא רק הצדיק שבסעיף ג') היא להיזהר שלא להוציא שם רע על הקב"ה ותורתו. כפי שלומדים מהברייתא ששונה אביי (מסכת יומא דף פו, ע"א):
כדתניא, ואהבת את ה' אלהיך – שיהא שם שמים מתאהב על ידך, שיהא קורא ושונה ומשמש תלמידי חכמים, ויהא משאו ומתנו בנחת עם הבריות, מה הבריות אומרות עליו – אשרי אביו שלמדו תורה, אשרי רבו שלמדו תורה. אוי להם לבריות שלא למדו תורה, פלוני שלמדו תורה – ראו כמה נאים דרכיו, כמה מתוקנים מעשיו, עליו הכתוב אומר "ויאמר לי עבדי אתה ישראל אשר בך אתפאר". אבל מי שקורא ושונה ומשמש תלמידי חכמים ואין משאו ומתנו באמונה, ואין דבורו בנחת עם הבריות, מה הבריות אומרות עליו – אוי לו לפלוני שלמד תורה, אוי לו לאביו שלמדו תורה, אוי לו לרבו שלמדו תורה, פלוני שלמד תורה – ראו כמה מקולקלין מעשיו וכמה מכוערין דרכיו! ועליו הכתוב אומר "באמר להם עם ה' אלה ומארצו יצאו".
 
מכאן לומדים שגם לאדם "רגיל" שחי חיים של לימוד תורה ושמירת המצוות יש אחריות להאהיב את שם שמים על הבריות ולא להיפך. לכן, אדם שמתנהג באופן שהוא לא ראוי או לא מוסרי, גם אם לא מדובר באיסור של ממש, בפני אנשים שאינם דתיים או אינם יהודים גורם לחילול שם ה' בעולם. למשל דיבור בגסות רוח או בקולניות שלא מתחשבת באנשים שמסביב, שאינם איסורים של ממש, אך גם אינם מידות אליהם מחנכת התורה.
 
האם צריך להפסיד כסף כדי שלא לחלל שם השם
לשאלתך באופן ספציפי, האם צריך להפסיד כסף שלא על פי הדין כדי שלא להמעיט בערכה התורה בפני מי שאינו שומר תורה ומצוות –
כדי לענות על כך נעיין בדוגמאות המובאות במסכת יומא (שם) למעשים שאינם עבירות, אך בכל אופן אדם גדול בתורה צריך להימנע מהם מלפנים משורת הדין כדי לא לחלל שם שמים:
תלמיד חכם אשר קונה בשר אצל הקצב ואינו משלם מיד אלא רושם בהקפה במקום שבו יש לו את הכסף ולא מקובל לשלם בהקפה. במקרה שהיו שותפים אביי היה נותן זוז לכל אחד ומקבל בשר כנגד סך הכסף ששילם, כדי שלא ישלם לאחד יחשוב השני שהוא לא שילם.
תלמיד חכם שהולך ארבע אמות ללא תפילין ולא ידעו הבריות שהוא חלש וילמדו שמותר להיבטל מלימוד תורה (רש"י)
תלמיד חכם שחבריו מתביישים בשמועות המסופרות עליו (על מעשי עבירה שעשה).
ומוסיף הרמב"ם (הלכות יסודי התורה ה,יא)
לא להרבות בצחוק, אכילה ושתיה עם עמי הארץ
להימנע מדיבור שאינו בנחת, וקבלת האדם בכעס וכו'.
ומסיים "וכיוצא בדברים האלו הכל לפי גדלו של חכם צריך שידקדק על עצמו ויעשה לפנים משורת הדין"
 
אפשר לסכם מהדוגמאות שיש שתי דרישות כלליות – להתנהג במידות טובות וכן להיזהר ממעשים שיכולים להתפרש כמעשה עבירה. אנחנו לא לומדים מתוך הדוגמאות שאדם צריך להפסיד ממון בגלל הפרשנות שאדם עלול לתת למעשה, אלא רק להתנהג באופן שלא יתפרש כך. לומדים זאת במיוחד מהדוגמא הראשונה במסכת יומא לעיל- ההתנהגות של אביי  היא על פי דין, הוא שילם וקיבל בשר בדיוק לפי המגיע לו ורק ניזהר באופן בו ביצע את המסחר.
לסיכום, אנחנו לומדים מכאן שהחובה שלך הוא לדבר בנחת ובנעימות, בדיוק כמו שעשית, ולעשות את המאמץ להסביר את עצמך ואת הזכות החוקית שלך. אך אין לך חובה להפסיד כסף בגלל חוסר הידיעות של בעלת החנות.
 
שתזכי תמיד לקדש שם שמים בדרכך הנעימה,### שאלה  
 For English translation of this responsum, see here
יש לי חברה שהיא בכורה, ומקפידה כבר 6 שנים, מאז לימודיה במדרשה, לקיים סיום מסכת גמרא בתענית בכורות. השנה היא כנראה לא תספיק לסיים מסכת בזמן. בעקבות כך, מספר שאלות: 
האם היא יכולה לפטור את עצמה דרך שמיעה בטלפון של סיום מסכת שאני אמורה לקיים בערב פסח? 
אם לא, האם עדיף שתלך לשמוע סיום מסכת של מישהו אחר במקום מגוריה (אנחנו גרות רחוק אחת מהשנייה), או שתסיים בעצמה מסכת משניות וכדומה? האם זה שהיא מקפידה כבר כמה שנים לסיים מסכת מחייבת אותה כמעין נדר והיא חייבת לסיים מסכת גמרא בעצמה? 
באופן כללי – מה המעמד של אישה ביחס לתענית בכורות? האם נכון שאישה תחייב את עצמה בתענית או בפטור דרך סיום מסכת? אציין שחברה שלי היא מעדות המזרח (מנהג פרסי), ובמשפחתה אין לפני כן מנהג של בכורות שמתענות.
מה המקום של פטור סיום מסכת בתענית בכורות? מה נחשב סיום מסכת שסעודת המצווה שלו פוטרת מתענית (גמרא/משניות/ספרים אחרים)? עד כמה זה ראוי להשתתף בסיום שאחרים מקיימים ולהיפטר דרך כך?
תודה!
 . ### תשובה  
 שלום לך, 
יישר כח על ההשקעה השנתית להגיע לערב פסח עם סיום מסכת! מדובר במאמץ לא קטן ואני מניחה שזה נותן משמעות נוספת לאופן הכניסה שלך לחג. 
שאלת מספר שאלות ואני מקווה לתת את המענה לכולן תוך כדי הדברים הבאים (שלאו דווקא על סדר השאלות שלך)
 
אפתח בתשובה מעשית קצרה:
במצב שאת מתארת, יש כמה אפשרויות העומדות בפני חברתך (לאו דווקא לפי סדר עדיפות חוץ מן האפשרות האחרונה) – 
להשתתף בסעודת מצווה של מישהי או מישהו אחר, גם אם היא אינה מכירה אותו. (ואף אפשר לקבל אוכל מן הסעודה של אדם אחר אפילו מבלי להיות נוכחת בה).
לעשות סיום על מסכת משניות עם פירוש או ספר תנ"ך בעיון (זוהי קולא מיוחדת לסיום מסכת בתענית בכורות)
להחליט שלא להתענות כדעת הפוסקים שנשים לא מתענות ולעשות התרת נדרים שלא להתענות. 
כעדיפות אחרונה בשעת הצורך, ניתן להשתתף בסיום שלך דרך הטלפון. 
 
כעת אפנה להרחבה בשאלות המהותיות ששאלת וכן בהבאת המקורות:
 
מקור המנהג של תענית בכורות ערב פסח
המנהג של תענית בכורות מקורו ממסכת ספורים (פרק כא) "ואין מתענין עד שיעבור ניסן, אלא הבכורות שמתענין בערב הפסח", אלא שיש מחלוקת ראשונים בהבנת הירושלמי (במסכת פסחים פרק עשירי הלכה א') האם המנהג הזה אכן היה נהוג בימי האמוראים. להלכה, הרמב"ם לא מזכיר מנהג זה והשולחן ערוך פוסק שהבכורות מתענים(שולחן ערוך אורח חיים הלכות פסח סימן תע סעיף א). יחד עם זאת, הסיקו באחרונים שמכיוון שתענית בכורות הינה מנהג ולא גזירת חכמים ועוד שהמנהג נתון במחלוקת ראשונים- שיש מקום להקל בתענית זו. סיבות נוספות להקל הן "חלישות הדור", טורח ההכנות הרבות בערב פסח והחשיבות להיות במיטב בליל הסדר (ערוך השולחן אורח חיים סימן תע, א; שו"ת יחוה דעת חלק ג סימן כה). 
 
פטור מן התענית על ידי השתתפות בסיום מסכת
האופן בו מקילים הוא בכך שאדם יכול לפטור עצמו מן התענית על ידי השתתפות בסעודת מצווה כגון ברית מילה או סיום מסכת – אפילו אם אינו מכיר את המסיים. יש חולקים על מנהג זה אך הרב עובדיה יוסף נסמך על המשנה ברורה ועוד פוסקים בכדי להתיר וכך אנו רואים שנוהגים הרוב כיום (משנה ברורה סימן תע ס"ק י, שו"ת יביע אומר חלק א אורח חיים סימן כו). כותב הרב בן ציון אבא שאול (שו"ת אור לציון חלק ג פרק יב) שאם לא קשה לא להתענות ואין זה משפיע על עריכת ליל הסדר, טוב שלא יקל לכתחילה לפטור עצמו על ידי סיום מסכת. 
המקור לסעודת מצווה בסיום מסכת הוא במסכת שבת (דף קיח, עמ' ב) כאשר אביי מצהיר "תבוא עלי הברכה שכאשר ראיתי תלמיד חכם שהשלים לגרוס מסכתו עשיתי יום טוב לחכמים" (תרגום). ופוסק  הרמ"א שבנוסף לסעודת ברית מילה ופדיון הבן, גם על סיום מסכת מקיימים סעודת מצווה ואף אוכלים בשר ויין לאחר ר"ח אב (שולחן ערוך שם סימן תקנא, י). 
כאמור, בתענית בכורות נוהגים להקל ולכן ניתן לקיים סעודת מצווה אפילו על סיום מסכת משניות(למרות שבזמנים אחרים לא נוהגים כן),בין קצרה ובין ארוכה, אשר נלמדה עם פירוש (ולא גריסה ללא הבנה). מסייג הרב עובדיה שבסיום כזה יפטור רק את עצמו מן התענית ולא אחרים(יביע אומר שם). לדעת הרב משה פיינשטיין יש שמחה גם בסיום לימוד ספר מתורה שבכתב בעיון ולכן גם סיום זה יכול להוות סעודת מצווה לענין פטור מתענית בכורות (שו"ת אגרות משה אורח חיים חלק א סימן קנז). 
 
דין נשים בתענית בכורות
כותב בעל השולחן ערוך: "…. ויש מי שאומר שאפילו נקבה בכורה מתענה" ומוסיף הרמ"א (הפוסק האשכנזי) לגבי הנשים "ואין המנהג כן" (שולחן ערוך שם). מסביר המשנה ברורה (שם) שהדעה שנשים מתענות היא משום שמכת בכורות היתה גם עליהן, כפי שנלמד מן המדרששבתיה היתה בכורה וניצלה רק בזכות תפילתו של משה (פסיקתא דרב כהנא פיסקא ז – ויהי בחצי הלילה). אך הסיבה שלא נוהגין כן היא שהתורה לא נתנה קדושה בבכורות (הנקבות). יש גם פוסקים בראשונים שנשים מתענות (שו"ת מהרי"ל סימן יד).
הרב עובדיה מזכיר פוסקים אשר פסקו שנשים מתענות אך בפועל פוסק על פי החיד"א (ועוד) שנשים לא מתענות, אך כותב שאם אישה יכולה להשתתף בסעודת מצווה ללא טרחה, "נכון וראוי לעשות כן"(שו"ת יחוה דעת חלק ג סימן כה). וכתב מחבר ספר הלכות חג בחג (פסח, פרק יג הערה 9) שאם האישה רוצה להתענות ודאי מותר לה, למרות שניסן נקבע כחודש שאין מתענים בו. 
נשים שמתענות, יכולות להקל ולא להיות נוכחות בסיום עצמו, אלא שיביאו להן מאכלים מן הסעודה ותאכלנה ובזה יפטרו עצמן מן התענית (שלא כגברים שצריכים להיות בזמן הסיום ולפחות כשמדברים דברי תורה) (שו"ת יביע אומר חלק ד אורח חיים סימן מב)
לסיכום, נראה שהפסיקה הרווחת היא שנשים לא צריכות להתענות, אך בהחלט יש על מי לסמוך אם אישה רוצה להתענות או לפטור עצמה בסעודת מצווה. וכפי שפסק הרב עובדיה יוסף, אף ראוי לעשות כן אם ניתן להשתתף בסעודה בלי טורח גדול. 
 
השתתפות בסיום דרך הטלפון
מובא בשם הרב שלמה זלמן אוירבך שבשעת הדחק אפשר להצטרף לסיום על דרך הטלפון (הגדה עם פסקי הלכה ומנהגים של הרב שלמה זלמן אוירבך עמ' 52). הרב שטרנבוך חולק עליו (תשובות והנהגות כרך ה סימן קכו) ועל כן כדאי שהשתתפות באופן הזה יהיה רק כאופציה אחרונה. לעומת זאת, נודע לי על קיום סיום אינטרנטי ב"לייב", ולעניות דעתי יש מקום להקל בכך יותר מאשר בטלפון מכיוון שבידיעה שיש שידור לרבים בו זמנית וכן בכך שאפשר לראות את מי שעורך את הסיום יש יותר תחושת שותפות וחגיגיות מאשר בטלפון. 
 
ביטול נדר של תענית בכורות
אישה שנהגה שלש פעמים כדעת חלק מן הפוסקים שאישה חייבת בתענית בכורות (ואף השתתפה בסיום מסכת כדי להיפטר מחיוב זה) למרות הדעות שאינה מחוייבת, מנהג זה עבורה הוא כנדר. אם היא תרצה להפסיק מנהג זה תצטרך לעשות התרת נדרים בפני בין דין (שלשה גברים) (שולחן ערוך יורה דעה סימן ריד, א). וכך הדין לספרדיות. לאשכנזיות, במקרה הצורך (שאין אפשרות ההתרה זמינה לה) ניתן לסמוך על הדעה המקילה שאם האישה עשתה התרת נדרים לפני ראש השנה, או אמרה "כל נדרי" בערב יום כיפור, בכך היא מראש לא קיבלה על עצמה כנדר את ההנהגה הטובה שנהגה שלש פעמים. (מנחת שלמה חלק א סימן צא אות כ; יביע אומר ח"ד יורה דעה סי'יא). אך, יש חשש שביטול הנדר מראש נאמר ללא הבנה ולכן אין זה מועיל להתרת הנדר (חבל נחלתו סימן כח) ולכן מלכתחילה יש לעשות התרת נדרים. באופן כללי, מי שתרצה לקבל על עצמה הנהגה טובה נכון שתתנה שהיא עושה זאת בלי נדר וכך לא תתעורר שאלה או חשש למחוייבות בעתיד. 
 
אני מקווה שנגעתי בכל השאלות שהעלית. חזקי ואמצי בלימוד התורה וה' יברך אותך ואת חברתך שכשם שעזר לכן וזכיתן לסיים מסכתות כן יהיה בעזרכן ויזכה אתכן להתחיל מסכתות וספרים אחרים ולסיימם, ללמוד וללמד לשמור ולעשות ולקיים את כל דברי התורה בהאהבה. 
בברכת חג כשר ושמח, ### שאלה  
 אני אוהבת מאוד לשיר. אני עובדת במקום עבודה מעורב – בנים ובנות. אני מאוד מתוסכלת כיוון שהבנתי שאני לא יכולה לשיר בחופשיות בגלל "קול באשה ערווה". אני לא מבינה מה הבעיה בזה שאני שרה? שהבנים יתגברו על עצמם! בנוסף לזה, אני לבושה בצניעות, אז מדוע על פי ההלכה גבר יכול לשיר בחופשיות ואישה יכולה לשיר רק בפני נשים?
 . ### תשובה  
 שלום לך ותודה על הפנייה.  
את מעלה סוגיה טעונה, שבנוסף לצדדיה ההלכתיים, יש לה גם פנים חברתיות, ערכיות ומגדריות.
אני מזהה בתוך שאלתך בעצם שתי שאלות –
הראשונה  – שאלה עקרונית על חוסר הסימטריה המובנית בהלכות אלו בין נשים לגברים, וקושי בכך שלכאורה מצופה מהנשים להצניע את עצמן ואת קולן כדי שהגברים לא יכשלו.
והשנייה – שאלה מעשית על היכולת שלך לשיר בחופשיות בציבור מעורב ועל משמעות המושג "קול באשה ערווה" בימינו. אני מבינה משאלתך שמדובר בשירה חברתית לא מקצועית, כלומר לא בפיתוח קריירה של זמרת אלא בשירה בציבור ובביטוי מוסיקלי חובבני במסגרת חברה מעורבת.
אנסה להתייחס לשתי הרמות שבשאלתך.
אכן סוגיה זו נלמדת לחלוטין מנקודת מבטו ודרך אוזניו של הגבר השומע. הביטוי "קול באשה ערווה" מופיע בתלמוד (המקור המרכזי בברכות כד, ע"א) כמימרא של האמורא שמואל לגבי זמן קריאת שמע. קריאת שמע דורשת כוונה וריכוז לקבלת עול מלכות שמיים ויש חשש שדעתו של הגבר הקורא תוסח על ידי מחשבות מיניות העלולות להתעורר אצלו משמיעת קולה של אשה. המימרא לגבי ה"קול" הנשי מובאת יחד עם מימרות לגבי חלקים נשיים אחרים שהם "ערווה" כלומר עלולים לפתות ולהסיח את דעת הגברים המתרכזים (טפח, שוק ושיער של אשה). באופן אירוני האסמכתא המובאת לכך שקול אשה הוא מפתה היא מהפסוק בשיר השירים "השמיעיני את קולך כי קולך ערב ומראך נאוה". הדרשה התלמודית קושרת בין הצליל הדומה של "ערב" לבין "ערווה" וכדרכן היצירתית של דרשות חז"ל הופכת את משמעותו המקורית של הפסוק, מיופי מושך למאיים.
לגבי חלות "קול באשה ערווה", עלו התלבטויות במספר הבנות מרכזיות: האם מדובר בניסוח פתגם המלצה לזהירות או באיסור ממש? האם מדובר גם בקול דיבור של אשה או רק בקול זמרתה? והאם מדובר רק בשעת קריאת שמע או שאסור לגבר לשמוע קול אשה בכל עת?
רוב הפוסקים המאוחרים הסכימו שמדובר באיסור של ממש ולא בהמלצה בעלמא, שהאיסור חל על שירת נשים ולא על קול דיבורן ושהוא התרחב מעבר לזמן קריאת שמע. השולחן ערוך מביא את האיסור גם בהקשר לקריאת שמע וגם בדיני התרחקות מן העריות: "צריך אדם להתרחק מהנשים מאד מאד… ואסור לשמוע קול ערוה או לראות שערה…" (שו"ע, אבן העזר סימן כא, סעיף א)  ה"אדם" שצריך להיזהר הוא כמובן הגבר. ניכר גם שמדובר בחברה גברית נפרדת בכל תחומי החיים ולכן קול נשי במרחב הגברי נתפס כבולט ומושך תשומת לב חריגה.
במקביל, אם נעבור לעולמן של נשים, ניתן לראות כי לאורך ההיסטוריה נשים יהודיות שרו בחברה ואף בטקסים דתיים. בתנ"ך אנו פוגשים שירה נשית ציבורית בשעות של הצלה וניצחון (שירת מרים, שירת דבורה, שירת הנשים המשחקות לדוד השב מהכות את גלית ועוד) וכן שומעים על נשים משוררות, מחוללות ומקוננות. במשנה אנו פוגשים את הבנות השרות לבחורים בכרמים בטו באב וביום הכיפורים (תענית ד, ח) ואת המקוננות, שצריך להזמין לכל הלוויה של אדם מישראל ואפילו עני (כתובות ד, ד). גם בהמשך הדורות ניתן למצוא מחקרים על שירת מענה של נשים בקהילות ישראל ובמיוחד בטקסי חיים כמו לידה, חתונה ומוות.  
מתוך הפער הזה אני רוצה לעבור לשאלתך המעשית ולהציע כיוון שמיישב את העניין ומתאים למציאות חיינו, בה החברה מעורבת ונשים משולבות בכל תחומי החיים.
רגילות  
הפוסקים הראשונים כבר הבחינו שהאיסור הוא בקול המעורר להרהורים, וכי קול המצוי ורגיל בסביבתו לא מושך תשומת לב ולכן אינו נחשב "ערווה". כך למשל לגבי שיער גלוי של רווקות שהוא מצוי ורגיל ולא מקדישים לו מחשבה נוספת. בניסוח של הראבי"ה מבעלי התוספות: "וכל הדברים שהזכרנו למעלה לערווה דווקא בדבר שאין רגילות להגלות, אבל בתולה הרגילה בגילוי שער לא חיישינן, דליכא הרהור, וכן בקולה לרגיל בו" (ראבי"ה ח"א ברכות ע"ו) 
לענייננו, אם בעבר החברה היתה נפרדת ושמיעת שירה נשית נחשבה לדבר חריג ומושך תשומת לב, מובן למה הוא היה מסיח את הדעת ומעורר. אך בימינו, בהווייה המודרנית, כאשר המרחבים המגדריים משותפים, התרבות הישראלית חובקת כל ולית אתר פנוי מקול נשי, ולו רק דרך פרסומות ושירים ברדיו, ממילא מצטמצם היקף האיסור. במציאות שלנו ניתנו היתרים ממוקדים ואנסה לפרוש אותם כאן:
שמיעת שירה מוקלטת 
הרב עובדיה יוסף התיר לשמוע שירת אשה דרך הקלטה ברדיו או דיסק, כאשר לא מכירים את הזמרת באופן אישי, כך שלא יבואו להרהר בה (יביע אומר ח"ט, ס' קח, אות מג). מספרים עליו שהיה נוהג להתיישב בדעתו דרך שירתה של הזמרת המצרית אום כולת'ום ואף התיר לקחת את לחניה אל התפילה.
שירת קודש
כאשר מדובר בפיוטים, זמירות או כל שירת קודש – ודאי שהכוונה היא טהורה ומרוממת לשם שמיים, ולכן אין מקום לחשוש. בתשובה של הרב ויינברג מתחילת המאה העשרים, הוא מתיר לתנועת נוער מעורבת לשיר יחד: "יש לומר שבזמירות קודש אין לחוש שיתכוונו להנות מקול אשה…שכל שאינו עושה דרך חיבה רק כוונתו לשם שמים, מותר". הוא מוסיף טיעון מרגש משום כבודן של הנשים הדתיות המודרניות שבקיאות בכל אורחות החיים, ואי אפשר להדיר אותן דווקא מהחיים הדתיים: "…רוח בנות הדור שהתחנכו בבתי ספר ולמדו לשונות ומדעים, שיש להן רגש של כבוד עצמאי והן רואות עלבון ודחיפה לחוץ למחנה באיסור שאוסרים עליהן להשתתף בזמירות קודש. ולכן התירו לנשים להשתתף בזמירות של שבת". (שו"ת שרידי אש ח"א סי' עז)
לדעתי, זה יכול להסביר גם את המקומות במקורותינו בהם נשים שרו. ברגעים של רוממות והכרת תודה, הלב מכוון גבוה וההרהורים נוטים למקומות של קדושה, פליאה ויראה. הגברים ששמעו את שירת מרים, זה עתה ראו את ידו החזקה של הקב"ה שגָאֹה גָּאָה, והשירה היתה כלי דתי להביע את ליבם הגואה. כך ברגעים של קדושה וכך ברגעים של אבל. בשעת קינתן של מקוננות, אנשים חושבים על חלופיותם של החיים ולא פנויים למחשבות אחרות.
שירה בציבור
יש שהתירו שירה משותפת, בה הקול הנשי לא נשמע לבדו, אלא משתלב עם קולות אחרים, בהתבסס על הקביעה הלקוחה מהלכות שופר (בבלי ר"ה, כז, ע"א) ש"תרי קלי לא משתמעי", כלומר שני קולות יחד לא מובחנים זה מזה (שו"ת שרידי אש, ב, צז, וגם זה בעיקר לגבי שירת קודש). על פי עקרון זה הותרו השתלבות במקהלה (כמו שנהגו בצוות הווי של בני-עקיבא) או שירה בציבור, בדואט וכדומה.
שירה תמימה
בימינו, הרב דוד ביגמן (בעקבות ה"שדי חמד"), פוסק כי האיסור מכוון רק ל"שירת עגבים", כלומר שירת פיתוי חושנית שמטרתה לפרוט על מיתרי היצר. לעומת זאת, שירה תמימה והקשבה תמימה מותרות. הוא מציע להשתמש במספר הבחנות על מנת לשפוט אם השירה תמימה וראויה: מהם ההקשר והאווירה שבהם נשמעת השירה (הייתי מפרשת זאת במונחים של תפאורה, תאורה, אינטימיות ואופי הקהל), מהן המילים של השיר (נורמטיביות או פרובוקטיביות), מהו הסגנון המוסיקלי, ומה הלבוש ושפת הגוף של מי ששר ומי שמשתתף באירוע השירה. כל אלו עוזרים להבחין בין שירה מינית ומחפיצה האסורה, לבין שירה טבעית ותמימה המותרת. (ראי http://www.maalegilboa.org/article/0)
 
לסיכום, נראה בעיני שאת יכולה להיות שלמה עם עצמך ועם קולך במרחב הטבעי שלך שהוא חברה מעורבת שלמה ובריאה. את יכולה לשיר שירי קודש, פיוטים וזמירות בשולחן שבת ובאירועים דתיים, ואת יכולה להשתתף בשירה בטקסים ממלכתיים ובימי זיכרון. בכל המצבים הללו יש אווירה של קדושה או כובד ראש המנתבות את המחשבות למקום גבוה. מעבר לזה, אני מבקשת להמשיך את הקו המאפשר להשתלב בטבעיות בהקשרים חברתיים ו"תמימים" של שירה בציבור או פעילות חברתית מעורבת המשלבת שירה משותפת, נעימה ועדינה. באינטואיציה בריאה ובשכל ישר, חזקה עלייך שתדעי להבחין במצבים האסורים, בתוך ההקשר החברתי והקהילתי בו את מצויה. אני מציעה לך להשתמש בפרמטרים שהציע הרב ביגמן (אוירה, מילות השיר, סגנון מוסיקלי, לבוש ושפת גוף) כדי לעזור לך להכריע במצב של התלבטות.
וכדי לסגור בשאלה בה פתחנו, אודות חוסר הסימטריה בין גברים לנשים, אני מבקשת לסיים בציטוט מחסידי אשכנז: "מכל מה שכתוב בשיר השירים צריכים האיש והאשה להזהר כי יש בו משום ערוה" (ספר חסידים, תריד) – כלומר גם לנשים יש יצר ויש הרהורים והן צריכות להפעיל שיקול דעת מקביל. נראה לי נכון שגם אנחנו כנשים נבחן באותם כלים שהזכרנו שמיעת שירה גברית. במצבים בהם השירה של הגבר היא בוטה ומביכה, או יוצרת אינטימיות חושנית העלולה להוביל לקירבה לא רצויה – ברור שגם אנחנו כנשים צריכות להימנע. 
בהצלחה רבה,
שנזכה שקולנו יהיה ערב במשמעות המקורית והטהורה של המילה. ### שאלה  
 ידוע שלא קונים דברים גדולים בימי בין המיצרים.
האם ניתן לקנות מכונת כביסה? 
 . ### תשובה  
 שלום לך,
חז"ל למדו אותנו ש: "משנכנס אב ממעטים בשמחה" (תענית כו,ב). מעבר לכך שלא יוצאים לבילויים או מקיימים אירועי שמחה אנחנו גם מגבילים את המסחר שלנו (שולחן ערוך אורח חיים תקמד,כב) ובעיקר רכישות שגורמות לנו שמחה: "מראש חודש עד התענית ממעטים במשא ומתן ובבנין של שמחה"… (שם תקמא,ב). ובכלל זה רהיטים ומכשירים כגון מכונת כביסה.
אך, במקרים מסויימים הרכישה תהיה מותרת – אם יהיה הפסד ממון או חשש לנזק וכן במקרה של רכישה לצורך קיום מצווה.
הרב זאב וויטמן כתב באגרת לקהילתו (פרשת מטות-מסעי תש"ף) שבתקופה שלנו של קושי הפרנסה בעקבות הקורונה, מותר ואף יש בכך גמילות חסדים לרכוש כעת דברים שיביאו לפרנסתם של אנשים הצריכים לכך, גם בתשעת הימים.
 
לסיכום, רכישת מכשיר משמעותי לבית לרוב משמחת ולכן תהיה אסורה. אך, במקרה של צורך כדי למנוע הפסד (למשל, שהמכונה שברשותך התקלקלה ויש צורך לקנות חדשה כדי לכבס בגדי קטנים שייהרסו אם לא יתכבסו כראוי) או במקרה של מצווה שהרכישה תעזור בפרנסתו של אדם המתקשה בכך– יהיה מותר לרכוש את המכונה. 
 
בברכה,### שאלה  
 שלום רב,
אני בחשש לקראת צום ט באב.  אני בהריון שני, ואת תשעה באב האחרונים שהיו דחויים צמתי חלקית עד חצות היום או לא צמתי כלל כי הנקתי.
בהריןן הזה אני סובלת הרבה יותר מהקודם, מבחילות קשות והקאות ואף לוקחת כדורים. כמו כן חולשה כללית וסחרחורות. אני בשבוע 18 ובינתיים זה לא משתפר. הרופא אמר לי שההריון תקין ויש הריונות קשים יותר ופחות…
אני לא יודעת איך להיערך לצום. בהריון הקודם זכור לי שצמתי יום כיפור בשלב יותר מתקדם ושתיתי לשיעורים החל מהצהריים.
אני בעיקר בחשש שמאחר ולא אוכל ואשתה אסבול מאוד מהבחילות כי אם אני לא מכניסה כלום הרבה שעות אז זה מחמיר.
אשמח לייעוץ כיצד לנהוג בו באב הקרוב
 . ### תשובה  
 שלום רב,
תודה על שאלתך. טוב שפנית לקבל הנחייה.
השו"ע פוסק כי מעוברות ומניקות צמות בתשעה באב. אולם חולה פטור מהצום כיוון שבמקום חולי לא גזרו חכמים. ומבואר בפוסקים שחולה שפטור בתשעה באב הוא חולה שאין בו סכנה.  (שו"ע תקנד ה, ו)
כפי שכתבת ישנן הריונות שונים, יש הריונות קלים בהם ברור שאין חולי המתלווה להריון. מצד שני ישנן פעמים רבות שהריון מלווה בחולי וחולשה. את מתארת הריון קשה עם בחילות סחרחורות וחולשה גדולה ולכן את מוגדרת כחולה.
אם תגיעי לתשעה באב כאשר את חלשה ומרגשה ברע את פטורה מהצום.
אולם אם את מתחילה את הערב בתחושה טובה – וצום בלילה לא מזיק לך כתבו פוסקים שלמרות שבמקום של חולי לא גזרו חכמים על התענית, נכון לצום בלילה כדי להשתתף באבלן וצערן של ישראל (פסקי תשובות בשם שו"ת אבני נזר הערה 45).  
בניגוד ליום כיפור אין דין של שיעורים בתשעה באב כיוון שזוהי תענית דרבנן ואין הגבלה על הכמות והזמנים של האכילה והשתיה. אולם כדי להיות חלק מהצער ביום זה אין לאכול בשביל תענוג אלא כדי לשמור על בריאותך.
 
מלבד הצום יש את העינויים האחרים שמהם אינך פטורה. רחיצה, סיכה, תשמיש המיטה, נעילת הסנדל האיסור ללמוד תורה מלבד הדבירם הרעים ושאלת שלום.
 
למרות איסור הרחיצה אם את אוכלת לחם נוטלים ידים כרגיל כיוון שאין זו רחיצה לתענוג אלא למצווה. (פסקי תשובות בהרחבה).
 
מנסיונן של נשים במצבך גם ללא צום ניתן להיות שותפות מלאות בצער והאבל ביום זה ולהתפלל לגאולה שלמה ולהתפלל עלינו ועל העובר ברחמך שנזכה לראות במהרה בימינו את רומה של השכינה מעפרה. 
 
יעל
 
מקורות הרחבה
שולחן ערוך אורח חיים הלכות תשעה באב ושאר תעניות סימן תקנד
סעיף ה
עוברות ומיניקות מתענות בט' באב כדרך שמתענות ומשלימות ביום כפור; אבל בג' צומות אחרים פטורים מלהתענות, ואף על פי כן ראוי שלא תאכלנה להתענג במאכל ובמשתה, אלא כדי קיום הולד (וע"ל סי' תק"נ סעיף א').
סעיף ו
חיה כל שלשים יום, וכן חולה שהוא צריך לאכול, אין צריך אומד אלא מאכילין אותו מיד,  דבמקום חולי לא גזרו רבנן.
הגה: ומיהו נוהגין  להתענות כל זמן שאין להם צער גדול שהיה לחוש לסכנה, והמיקל לא הפסיד.
 
המשנה ברורה מבאר מהו החולי הפוטר מהצום:
משנה ברורה סימן תקנד ס"ק יא
(יא) שהוא צריך לאכול וכו' – ר"ל שהוא חלוש וחש בגופו אף על פי שאין בו סכנה מאכילין אותו: (מאמר מרדכי)
 
הפסקי תשובות מביא שיטות שונות בפוסקים האחרונים האם להורות לחולים לאכול ולשתות לשיעורים או למעט בכמות האכילה. הוא מביא שיש פוסקים שכתבו כך אולם למעשה נפסק שאין לצמצם בכמויות אבל יש להשתדל לצום בלילה כידי להיות חלק מהאבלות והצער על החורבן. ואן אין להתענג במאכלים אלא לאכול מאכלים פשוטים. כמו כן הוא מבאר כי יש ליטול ידים כרגיל באכילת לחם כיוון שאין זו רחצה לתענוג.
פסקי תשובות אורח חיים סימן תקנד
ט. חולים וקטנים – תענית שעות, וכיצד סדר אכילתן
מ"ב סקט"ז: ועיין בא"ר שכתב דאפילו יולדת שאינה מתענה תתענה איזה שעות אכן אם גם זה קשה לה לא תתענה כלל. ובביה"ל (ד"ה דבמקום) מביא מס' פתחי עולם במקום שהיה המחלה של חולירע רח"ל שיאכלו פחות מככותבת בכדי אכילת פרס וכן בשתיה כפי השיעורים האמורים ביוה"כ.
וכן מצינו בעוד כמה פוסקים שכתבו שחולה שמותר לו לאכול יעדיף לאכול ולשתות שיעורים, ואם די לו בשתיה לא יאכל, ואם די לו באכילה פעם אחת לא יאכל שתי פעמים ולא יותר ממה שצריך, ויש שכתבו שאם יש באפשרותו לצום עד אחר חצות ולהתפלל מנחה גדולה ואח"כ לאכול יעשה כן, ויש הכותבים שאם די לו באכילה או ביום או בלילה יאכל בלילה ויצום כל היום מעלוה"ש עד צאה"כ וחשב כצום לענין 'עננו' ועליה לתורה ונשיאת כפיים.
אמנם ההוראה למעשה אינו ככל הנ"ל ואף לא להתענות איזה שעות, אלא חולה וכן מעוברת ויולדת ומיניקה שהותר להם לאכול מחמת מחלתם או חולשתם לא גזרו רבנן כלל התענית עליהם והותר להם לאכול מיד בבוקר, אלא שאין להם להתענג במאכלי תענוגים שהרי יש להם להשתתף באבילות החרבן ובצערם של ציבור, אלא יאכלו מאכלים פשוטים וכפי הצורך לחיזוק גופן, ואם יכולים להימנע מלאכול מאכלים מבושלים יעשו כן (ושתיה חמה אינה בכלל תבשיל), ועכ"פ ב' תבשילים לא יאכלו אם אפשר להם להסתפק בתבשיל אחד ולא יזיק להם למחלתם וחולשתם.
וחולים האוכלים בט"ב כשנוטלים ידיהם לפת יטלו כרגיל עד לפרק היד, שרחיצה זו אינה לתענוג אלא למצוה, ובסוף אכילתם יטלו מים אחרונים כרגיל, ולא יאכלו ג' יחד כדי שלא יתחייבו בזימון, ובברכת המזון אומרים "נחם" לפני 'ובנה ירושלים', ומסיים את הברכה "מנחם ציון ובונה ירושלים", ואם לא אמרו אין מחזירין אותו, ויש אומרים שלא יאמרוהו אלא ב'הרחמן' ובלא חתימה.
פסקי תשובות הערות סימן תקנד הערה 45
 אך בלילה יצומו אם לא יזיק להם, כ"ה בשו"ת אבנ"ז שם, וכן הוא עפ"י דברי הפוסקים להלן סי' תקנ"ו הערה 21 דבלילה נוהגין לומר לחולים שיצומו אם באפשרותן לכך, ואף כי במקום חולי לא גזרו רבנן מ"מ כדי להשתתף בצערן ובאבלותן של ישראל.
 
לעיון נוסף את מוזמנת לפתוח באתר פניני הלכה של הרב מלמד בו הפרטים אלו ועוד אחרים כתובים בבהירות
https://ph.yhb.org.il/05-10-04/#_te01ftn10_5### שאלה  
 אני אחות. עובדת במחלקה די אינטנסיבית.
אני אעבוד בליל ט באב (בלילה שבין רביעי לחמישי) ורציתי קווים מנחים מבחינת הצום – האם במידה וארגיש שאני מתקשה לתפקד במשמרת מה מותר ומה אסור.
תודה
 . ### תשובה  
 שלום ותודה על שאלתך,  
תשעה באב הוא מהצומות החמורים שהחמירו בהם חכמים ואפילו מעוברות ומניקות צמות בהם. אמנם חולה שמרגיש מאד לא טוב יכול לאכול בתשעה באב וגם מעוברת שמרגישה מאד לא טוב נכנסה להיתר זה – אך באופן עקרוני ההלכה החמירה בהקלות של צום זה.
לצד הגדרה זו, ברור הוא שאנשים העוסקים במקצועות הנוגעים בפיקוח נפש, באופן ישיר או עקיף, חייבים להיות בעירנות וביכולת תפקוד גבוהה. בכלל מקצועות כאלו יש למנות את כוחות הצלה והרפואה ובוודאי שגם אחות בבית חולים כלולה בהגדרה זו. מידת הקושי של הגוף שלנו לתפקד בשעת צום משתנה בין אדם לאדם ולמעשה את היחידה שיודעת לענות האם הצום רק מקשה ומאתגר את יכולת התפקוד או שהוא גם ממש פוגע בה.
במידה ואת מרגישה בעצמך שהצום פוגע ביכולת התפקוד שלך, לא רק שמותר לך לשבור את הצום אלא נדמה שאת חייבת לעשות זאת. ביום כיפור שהוא חיוב מהתורה, קבעה ההלכה שגם אדם שנאלץ לאכול ולשתות בצום יעשה זאת בשיעורים על מנת לא לאכול/לשתות שיעור של חיוב בפרק זמן קצר.
בתשעה באב שהוא חיוב מדרבנן, מעיקר הדין אין עניין לשיעורים, ולכן במידה ואת צריכה לאכול או לשתות את יכולה לעשות זאת כרגיל (אמנם יש מהפוסקים שרצו להכיל את דין השיעורים גם לצום תשעה באב אך כפי שמעיר הביאור הלכה נראה שזה עניין דווקא להיתר גורף שניתן בשעת מגפה ולא להיתר פרטי לאדם מסוים לאכול בצום. דברי הביאור הלכה הופכים לרלוונטיים בימינו בהנחיות שניתנות בעניין צום שעה באב למבודדי קורונה, אך הם אינם רלוונטיים לשאלה ולמצב שאת מתארת ). ובכל זאת נאמרו כמה הנחיות לאכילה ושתיה כזו:
השלחן ערוך עצמו כבר מזכיר שמי שפטור מהתענית ישתדל לא להתענג באכילה אלא לאכול בכמות המינמאלית הנדרשת.
מובא בחלק מהפוסקים שאם די בשתיה כדי ליישב הדעת – נכון להסתפק בשתיה ולא לאכול בנוסף, וכנ"ל ההיפך: אם די באכילה כדי שהכוחות יאפשרו תפקוד הרי שיש להסתפק באכילה ולא להוסיף שתייה.
עצה נוספת שמביא הפסקי תשובות יכולה לגעת בעניין שלך: לאכול בלילה ולהתחיל את הצום עם בעלות השחר כמו הצומות הקצרים שיש לנו מהלך השנה. הפסקי תשובות מביא שיטות שכאשר נוהגים כך – נחשב מבחינה הלכתית שאנחנו בצום וממילא אפשר לומר תפילת עננו במנחה וכדומה.
במקרה שלך עליך לדאוג לתזונה שתאפשר לך תפקוד ועירנות מיטביים ואין צורך בשיעורים או באכילה או שתיה בלבד. וחשוב להדגיש שקפה בוודאי מותר ואינו נחשב תענוג במצב זה.
עצה מעשית נוספת שאני מניחה שכאחות את מבינה בה טוב ממני – היא להגיע אל הצום מוכנה כמה ימים מראש: לשתות הרבה, לאכול פירות עם סוכר שנשאר בדם זמן רב, להימנע משתית קפאין, לקחת כדורים המסייעים לצום וכדומה.
לסיכום:
הגיעי לתשעה באב כאשר התכוננת ועשית מה שניתן על מנת להיות בכוחות וריכוז למרות הצום
במידה ואת חשה שהצום פוגע בתפקוד שלך בבית החולים (ולא רק מקשה מעט) את חייבת לאכול ולדאוג שתהיה בתפקוד מיטבי. לכן קפה ואכילה ושתיה לצורך ערנות היא מחובתך.
אין צורך להקפיד על אכילה ושתייה בשיעורים אך יש צורך להפקיד על אכילה שאיננה לתענוג וגם על אכילה לבד ולא בתוך חבורה של בני אדם.
נכון שתמשיכי את הצום במהלך היום לכשתחזרי מהמשמרת ומבחינה הלכתית את מוגדרת כצמה ויכולה לומר שתפילת מנחה את תפילת "עננו"
 
המשנה ברורה כותב בסימן תקנ"ד בשלחן ערוך בסעיף העוסק בחולים ומעוברות המבקשים לאכול בתשעה באב: "וכדאי הוא בית אלהינו להצטער על חורבנו עכ"פ יום אחד בשנה". גם אם עבודת הקודש שאת עושה מחייבת אותך לאכול ולשתות בתשעה באב, חשוב לחשוב כיצד הצער על חורבן הבית והשכינה מקבל מקום בתוך חווית היום שלך.  
בתפילה לבריאות, לכוחות ולישועה
חנה
 
 הרחבה:
שולחן ערוך אורח חיים הלכות תשעה באב ושאר תעניות סימן תקנד
ח מעוברות ומיניקות מתענות בט' באב כדרך שמתענות ג' ומשלימות ביום כפור; אבל בג' צומות אחרים פטורים מלהתענות, ואף על פי כן ראוי שלא תאכלנה להתענג במאכל ובמשתה, אלא כדי קיום הולד (וע"ל סי' תק"נ סעיף א').  
ט חיה כל שלשים יום, וכן חולה שהוא צריך לאכול, אין צריך אומד אלא מאכילין אותו מיד,  דבמקום חולי לא גזרו רבנן. הגה: ומיהו נוהגין להתענות כל זמן שאין להם צער גדול שהיה לחוש לסכנה, והמיקל לא הפסיד.
ביאור הלכה סימן תקנד
דבמקום חולי וכו' – עיין בספר פתחי עולם דבמקום שאין המחלה של חלערי"א חזקה ח"ו יאכל פחות מככותבת בכדי אכילת פרס וכן בשתיה כמ"ש השיעורי' בשו"ע סימן תרי"ח (כך יש להורות לשואל בט"ב שבזה לא נעקר התענית לגמרי ורחמנא ליבא בעי) ומי שירצה להתענות במקום שאין המחלה בזעם ח"ו יש ליועצו ולהזהירו שלא ילך מפתח ביתו כל היום ולהכריחו כשיצא ישא סביב לחוטמו ופיו חתיכה קאמפע"ר ומעט עשב מיאט"ע עכ"ל:
פסקי תשובות אורח חיים סימן תקנד
מ"ב סקט"ז: ועיין בא"ר שכתב דאפילו יולדת שאינה מתענה תתענה איזה שעות אכן אם גם זה קשה לה לא תתענה כלל. ובביה"ל (ד"ה דבמקום) מביא מס' פתחי עולם במקום שהיה המחלה של חולירע רח"ל שיאכלו פחות מככותבת בכדי אכילת פרס וכן בשתיה כפי השיעורים האמורים ביוה"כ.
 
וכן מצינו בעוד כמה פוסקים שכתבו שחולה שמותר לו לאכול יעדיף לאכול ולשתות שיעורים, ואם די לו בשתיה לא יאכל, ואם די לו באכילה פעם אחת לא יאכל שתי פעמים ולא יותר ממה שצריך, ויש שכתבו שאם יש באפשרותו לצום עד אחר חצות ולהתפלל מנחה גדולה ואח"כ לאכול יעשה כן, ויש הכותבים שאם די לו באכילה או ביום או בלילה יאכל בלילה ויצום כל היום מעלוה"ש עד צאה"כ ונחשב כצום לענין 'עננו' ועליה לתורה ונשיאת כפיים.
 
אמנם ההוראה למעשה אינו ככל הנ"ל ואף לא להתענות איזה שעות, אלא חולה וכן מעוברת ויולדת ומיניקה שהותר להם לאכול מחמת מחלתם או חולשתם לא גזרו רבנן כלל התענית עליהם והותר להם לאכול מיד בבוקר, אלא שאין להם להתענג במאכלי תענוגים שהרי יש להם להשתתף באבילות החרבן ובצערם של ציבור, אלא יאכלו מאכלים פשוטים וכפי הצורך לחיזוק גופן, ואם יכולים להימנע מלאכול מאכלים מבושלים יעשו כן (ושתיה חמה אינה בכלל תבשיל), ועכ"פ ב' תבשילים לא יאכלו אם אפשר להם להסתפק בתבשיל אחד ולא יזיק להם למחלתם וחולשתם.
 
https://www.srugim.co.il/473761-%D7%94%D7%A8%D7%91-%D7%9C%D7%90%D7%95-%D7%94%D7%9C%D7%9B%D7%95%D7%AA-%D7%AA%D7%A9%D7%A2%D7%94-%D7%91%D7%90%D7%91-%D7%9E%D7%99%D7%95%D7%97%D7%93%D7%95%D7%AA-%D7%91%D7%96%D7%9E%D7%9F-%D7%A7%D7%95%D7%A8### שאלה  
 שלום, ילדתי לפני שבעה חודשים, והתינוקת שלי אוכלת 2-3 ארוחות מוצקים עד הצהריים ומהערב עד הארוחה הראשונה של הבוקר היא יונקת.
לגבי ט באב- האם ייתכן שהצום עלול להפסיק את ייצור החלב כי ההנקה היא לא בלעדית רק חלקית?
במידה וכן מה עלי לעשות? (עדיין לא מעוניינת להפסיק להניק)
תודה רבה!!!
 . ### תשובה  
 שלום רב, 
תודה על שאלתך. טוב שפנית לקבל הנחייה.
השו"ע פוסק כי מעוברות ומניקות צמות בתשעה באב. (שו"ע תקנד ה), זאת בניגוד לשאר צומות החורבן. 
 
לכן עליך לצום גם אם את עדיין מניקה באופן חלקי. 
לגבי החשש שיצור החלב יפסק. התייעצתי לקבל יותר מידע לגבי מצבך. 
לאור מה שכתבת, אם אין רקע מאתגר שלא פירטת לגביו, צום של יממה אחת אינו אמור לגרום להפסקת החלב בשלב זה של ההנקה.
אתן לך כמה הנחיות לסייע לפני אחרי ובמהלך הצום:
 
מחר תשתי הרבה ותנוחי כמה שאת יכולה כדי להגיע באופן אופטימאלי לצום. 
חשוב שתמשיכי להניק כרגיל בצום, לא לדלג על הנקה ולא להחליף אותה בשאיבה.. 
מאחר והתינוקת יונקת בלילה לא אמורה להווצר בעיה. הלילה הראשון תוכלי להניק. בצהרים של תשעה באב יהיה יותר מאתגר, אבל תוכלי להשלים בצאת הצום.
ביום שאחרי הצום:
עשויה להיות דרישה מוגברת להנקה לאחר הצום. למרות שלעיתים זה מבלבל ויוצר לחץ, חשוב לדעת שזהו מנגנון של הגוף להגברת כמות החלב. היענות לדרישה תביא בדרך כלל לאיזון משק החלב.
המלצה נוספת של יועצות הנקה היא לנוח הרבה ביום למחרת הצום. כדאי להיערך קצת אחרת להכנות לשבת ולכביסות…..
 
אם יש היסטוריה רלוונטית שלא ציינת את מוזמנת לחזור אלינו להמשך בירור.
בצפייה לגאולה שלמה,
 
יעל
 
הרחבה:
שולחן ערוך אורח חיים הלכות תשעה באב ושאר תעניות סימן תקנד
סעיף ה
עוברות ומיניקות מתענות בט' באב כדרך שמתענות ומשלימות ביום כפור; אבל בג' צומות אחרים פטורים מלהתענות, ואף על פי כן ראוי שלא תאכלנה להתענג במאכל ובמשתה, אלא כדי קיום הולד (וע"ל סי' תק"נ סעיף א'). ### שאלה  
 במצב שלא מתאפשר לשני בני הזוג להתפלל בבית הכנסת במניין (אלא רק לאחד) – למשל בגלל הילדים הקטנים בבית – האם יש עדיפות ברורה לגבר ללכת לבית הכנסת, או שניתן לעשות חלוקה של שבת הגבר, שבת האשה (והגבר יתפלל ביחידות)?
 . ### תשובה  
 לפני שאענה לשאלה כמו שאתה מבקש לשאול אותה, כדאי לשים לב שאתה מניח שיש רק שתי אפשרויות לפתרון: או שהאיש ילך לבית הכנסת או שבני הזוג יעשו חלוקה ביניהם ולעיתים האשה תלך לבית הכנסת ולעיתים האיש. לפעמים הפתרונות לדילמות כאלה לא נעוצות בהלכה אלא דווקא במציאות וניתן לפתוח אפשרויות נוספות כמו: קימה למניין מוקדם, הגעה משותפת עם הילדים וחלוקה עדינה יותר של מי נשאר עם הילדים מחוץ לבית הכנסת בחלקים מסוימים של התפילה.
ועכשיו לשאלה כפי שאתה שאלת. אני רוצה להניח שתי הנחות יסוד שנדמה לי שחשוב לזכור, עוד לפני ההתייחסות לסיטואציה הספציפית שאתה מתאר:
נשים חייבות גם הן במצוות תפילה. כך קובעת בפשטות המשנה במסכת ברכות וכך להלכה לכל השיטות. אמנם יש מחלוקת בין הפוסקים לגבי היקף החיוב של נשים בתפילה: כמה תפילות ביום עליהן להתפלל וגם בתוך כל אחת מהתפילות אילו חלקים הן מחויבות לומר ובכל זאת כנתון יסודי פשוט שנשים חייבות בתפילה.
מציאות החיים בשלב גידול ילדים קטנים היא משמחת אך גם מאתגרת משימות ואזורי חיים נוספים שיש לכל אחד מאיתנו. ההלכה נתנה כלים להתמודדות עם האתגרים הללו ובפוסקים מתוארים ביחס לחיוב תפילה, לפחות שני כלים שעקרונית יכולים לפטור את ההורה המטפל בילדים מחובת תפילה. אמנם בפוסקים הוזכר בדרך כלל השימוש בכלים אלו ביחס לאם אך על פניו אין מניעה להשתמש בהם גם ביחס לאב:
"אונס רחמנא פטריה": ההנחה שעל מנת להתפלל יש צורך בכוונה והזמן בו נמצאים בפועל עם ילדים קטנים לא מאפשר כוונה. כאשר תנאי המציאות לא מאפשרים קיום של מצווה – הגדירה ההלכה את המצב כאונס בו אנחנו פטורים מקיום המצווה.
"העוסק במצווה פטור מהמצווה": בהנחה שגידול ילדים הוא מצווה הרי שיש לנו כלל שכאשר אנחנו עסוקים בפועל בקיום מצווה באופן כזה שהיא מונעת מאיתנו לקיים מצווה אחרת, חל עלינו פטור מקיום המצווה השנייה.
מאופן ניסוח השאלה שלך נראה שאתם מצליחים לארגן את הבוקר כך ששניכם מצליחים להתפלל בבוקר וממילא הדילמה נוגעת רק לשאלת ההגעה לבית הכנסת לתפילה במניין. מעלת המניין כפי שעולה מתוך המקורות נוגעת לשתי נקודות שונות:
הגמרא במסכת ברכות (דף ח) אומרת שאין הקב"ה מואס בתפילתם של רבים. לקביעה זו יש גם היבטים פשוטים יותר כמו העובדה שהמניין עוזר לקבע את חובת התפילה ועוזר גם פעמים רבות ביכולת להתכוון לתפילה – יתרון זה של התפילה במניין שייך לנשים כמו גברים ולא נראה שהעובדה שהאיש הוא חלק ממה שמרכיב את המניין הופכת אותו למחויב יותר להתפלל במסגרת כזו.
העובדה שבמניין שורה שכינה מאפשרת גם לומר את כל ענייני דבר שבקדושה בתוך התפילה: ברכו, קדיש, חזרת הש"ץ, ברכת כהנים וקריאת התורה – על פניו בנקודה זו יהיה הבדל בין נשים לגברים שכן למעט הדיון על קריאת התורה (שלפי המגן אברהם נשים חייבות בו כמו גברים) קשה להעלות על הדעת שאשה תהיה חייבת בדבר שהיא לא יכולה לעשות בעצמה.
המעלה השנייה שאוזכרה ביחס לתפילה במניין רלוונטית לגברים ולא לנשים ולכן כאשר אין אפשרות שגם האיש וגם האשה יתפללו במניין, נראה שיש העדפה הלכתית שהאיש ילך להתפלל בבית הכנסת (כאמור לעיל בהנחה שהאשה בכל מקרה מצליחה להתפלל בבית והדילמה איננה: תפילה של האיש במניין או אפשרות האשה להצליח ולהתפלל שזהו דיון הקובע מקום לעצמו וחומרי הגלם לדון בו נוגעים ביסודות שהזכרתי בראשית התשובה לעיל).
על גבי מסקנה זו אני חושבת שראוי לבחון את הניסוח של השולחן ערוך ביחס לחובת האיש להתפלל במניין: "ישתדל אדם להתפלל בבית הכנסת עם הציבור" (שולחן ערוך, או"ח סימן צ סעיף ט). הניסוח הזה שמגדיר את החובה להתפלל כחובה "להשתדל" מפתיע: גם לאור העובדה שניסוח כזה מצוי בתוך ספר הלכה וגם לאור העובדה שפעמים רבות תפילה במניין נתפסת בציבור כמרכיב משמעותי מאד בחיים הדתיים של הגבר (ודוגמא חיה לכך ראינו כעת בתקופת הקורונה: הקושי לוותר על המניין והמאמץ לחפש כל דרך לקיים אותו בכל זאת).
האמת היא שהעובדה שהלכה הגדירה את החיוב להתפלל במניין באזור ההשתדלות ולא באזור החיוב החמור – מקבלת ביטויים רבים בפוסקים שמתירים מסיבות שונות ולעיתים אפילו משונות להפסיד תפילה במניין, כך לדוגמא:
המגן אברהם בסימן קטן ט"ז מתיר לאדם שאיננו חולה אך "תש כוחו" לוותר על התפילה במניין.
המשנה ברורה בסימן קטן כ"ט מתיר לאדם שהקפדה על תפילה במניין תגרום לו הפסד ממוני (ולא רק מניעת רווח) להתפלל ביחידות
המגן אברהם בסימן קטן י"ב על סימן תרע"א מתיר לאדם שטרוד בעסקיו לוותר על תפילה במניין ולהתפלל ביחידות.
בנוסף לדוגמאות אלו שהובאו כבר בנושאי כלים על השלחן ערוך, ישנם עוד דוגמאות רבות שהובאו בפוסקים. הפסקי תשובות על סימן צ' אסף שש עשרה מקרים כאלו כשביניהם ניתן למצוא: אדם ששכח את החליפה והכובע בבית, אדם שמסיבה מוצדקת לא סובל את האנשים המתפללים בבית הכנסת שלו, אדם העסוק במצווה עוברת כגון הכנסת אורחים או קניות לשבת שלא יוכל לעשות מאוחר יותר וכדומה..
השאלה שיש לנסח היא האם גם רצונה של האשה ללכת להתפלל בבית הכנסת יכול להיכלל באותה רשימה של סיבות המתירות לאיש לוותר על ההשתדלות להתפלל במניין. השאלה שיש לנסח היא האם גם רצונה של האשה ללכת להתפלל בבית הכנסת יכול להיכלל באותה רשימה של סיבות המתירות לאיש לוותר על ההשתדלות להתפלל במניין. בשאלתך לא פירטת מה המניעים של אשתך לרצון זה: האם רצון אישי להתפלל בבית הכנסת? האם רצון לחנך את הבנות שלכן לתפילה? או משהו אחר. כל אחת מהסיבות הללו נראות לי ראויות ובוודאי אינן גרועות מסיבות אחרות שהוזכרו בפוסקים (כמו: עייפות גדולה, הפסד בעולם העסקים, שכחת גרטל וכובע בבית ועוד..) ובמידה ואתם בוחרים לחלק ביניכם את ההשתתפות בתפילה במניין אין בכך איסור ויש לכך בסיס מוצק בהלכה .
על אף שכך נראה לי עולה מדרך המלך של הפסיקה, חשוב לדעת שיש גם את שיטת הרב משה פיינשטיין שבכמה תשובות שלו הכריע שהתפילה במניין היא חובה של ממש וממילא אין היתרים מיוחדים לוותר עליה (לדוגמא: אגרות משה או"ח ח"ג סימן ז' וכן או"ח ח"ב סימן כ"ז).  לכך יש להוסיף את שנאמר לעיל שבעולם הדתי שלנו פעמים רבות התפילה במניין הפכה להיות "סמל" של השתייכות לחברה דתית מסוימת. הנחה זו הפכה את ההיתרים שאוזכרו בפוסקים לוותר על המניין להיות פחות זמינה לשימוש בפועל וישנו מאמץ גדול מצד פוסקים וגם בני תורה להקפיד להתפלל במניין.
ובכל זאת אני חושבת שההחלטה לוותר על תפילה במניין כדי שהאשה תוכל להתפלל במניין  – מעבר לכך שיכולה לקבל ביסוס במקורות ההלכתיים, לא חייבת להחליש את מקומה של התפילה במניין בימינו ואולי דווקא יכולה לחזק אותה ואת מקומה של התפילה בבית שלכם, בוודאי אם יש לכם גם בנות בגילאים הרלוונטיים.  
את ההכרעה הזו נראה שיש לסייג בשני סיוגים:
הניתוח ההלכתי הנ"ל יכול לכאורה לאפשר גם הכרעה שבכל שבת תלך האשה לבית הכנסת והאיש ישאר בבית עם הילדים. מציאות כזו איננה תקינה ויש להקפיד שכל אחד מבני הזוג ילך לעיתים לבית הכנסת (וכדאי לשחרר את החלוקה הקנאית והמדקדקת..)
במידה ואתם גרים במקום קטן בו קיום המניין תלוי בנוכחות של האיש בבית הכנסת – נראה שיש חובה מוגברת על האיש ללכת לבית הכנסת ולאפשר את קיום המניין, גם במחיר שהאשה לא תוכל ללכת לתפילה במניין.
כמובן שבן הזוג שנשאר בבית צריך לראות שהוא מצליח למצוא את הזמן להתפלל ביחידות לפחות את חלקי הליבה של החיוב ההלכתי של התפילה.
העובדה שאפשרי לנהוג כפי שהצעת בשאלה עדיין לא מכריעה האם גם נכון לנהוג כך. התשובה לשאלה זו היא אישית מאד וקשורה לשיקולים רבים (שאלת חינוך הילדים והילדות לתפילה, המחירים שעשויים להיות לתחושת הוויתור אצל אחד מבני הזוג, החברה בה אתם חיים ועוד..) שאותם כ זוג צריך לשבת, לדון, לשקול ולהכריע באופן אישי..
בתפילה לתפילות טובות### שאלה  
 שלום רב.
רציתי לשאול האם מותר לי לברך ברכות מסויימות כשאני מסתובבת בבית והלבוש שלי חלקי.
זה יכול להיות שאני קמה באמצע הלילה לשירותים בלבוש מינימלי במקרה הטוב ואז לא מברכת אשר יצר כי לא יודעת אם מותר לי. או למשל זה יכול להיות ברכת המזון כשאני מסיימת לאכול, אבל בגלל שאני בבית אני לבושה בשורט וגופייה. קשה לי להתלבש כל פעם.. לתפילה אני כן מתלבשת אבל סתם ככה שירותים או ברכת "שהכל" אפילו…
מה הדין?. ### תשובה  
 שלום לך,
שמחתי לקרוא את שאלתך, וההבחנה שעשית בין תפילה ובין ברכות. יתכן שעשית זאת באופן אינטואיטיבי, אך בהחלט יש בסיס הלכתי לתחושה הפנימית שלך.
המשנה (חלה פ"ב מ"ג) מתארת מצב קיצוני, שבו אשה מפרישה חלה ואף מברכת ללא בגדים, משום שאיבריה המוצנעים פונים כלפי הקרקע. זאת בניגוד לאיש, שאינו רשאי לעשות כן. ומסבירים מפרשי המשנה (למשל תפארת ישראל) שבברכות מקלים (ובירושלמי ברכות פ"ח ה"ב מובא הטעם שאין מטריחים עליה להתלבש).
לעומת זאת בשביל תפילה, שהיא כעמידה לפני מלך בכובד ראש וברצינות, נדרש כיסוי גוף מלא (שו"ע אורח חיים סימן צא סעיף ה). וכך פתח הרמב"ם בהלכות תפילה (פ"ה ה"ה): תקון המלבושים כיצד? מתקן מלבושיו תחלה ומציין עצמו ומהדר שנאמר השתחוו לה' בהדרת קדש. 
דין זה הובא בשולחן ערוך (אורח חיים סימן עד סעיף ד) ונושאי כליו, שם מובא היתר לברך בלבוש תחתון בלבד (הנקרא חלוק), אך נדרש מהאשה כיסוי מקום הערווה, והפרדתו מן הלב. כאן מסביר המשנה ברורה (סימן עד סקט"ו, וכן הט"ז סימן עד ס"ק ד), כי מעבר לאיסור ראיית הערוה, נאסר גם גילוי הגוף בזמן הברכה מצד האיסור "ולא ייראה בך ערוות דבר".
לסיכום, מותר לברך בלבוש חלקי, אך לא בעירום מלא.
אסיים בהערה נוספת בעניין קימה באמצע הלילה –
כאן נדרשת נטילת ידיים בטרם הזכרת שם ה' בברכה, משום רוח הטומאה השורה על הידיים, ובדיעבד ניתן להרהר את הברכה בלב גם ללא נטילת ידיים (ברכי יוסף אורח חיים סימן סב סעיף א וכן הט"ז בסימן סב). אפשרות אחרת מובאת במשנה ברורה (סימן סב סעיף ח), לקנח את הידיים בסדין או בבגד (אף אם ידוע בבירור שנגעת באיברים המכוסים בשעת השינה), ואז לברך. גם הר"ע יוסף (יביע אומר חלק ד – אורח חיים סימן ד) פסק לברך בקול משום דהרהור לאו כדבור דמי, ולא יוצאים ידי חובת ברכה בהרהור בלבד ללא השמעת קול, לכן יש לשפשף את הידיים בבד או בגד שמנקה, ואז לברך בקול. ואם ישנים בפיג'מה המכסה את כל הגוף, ואין חשש למגע באיברים המכוסים, מתיר הרב עובדיה לברך אף ללא ניגוב הידיים.
בברכה,
עידית
הרחבה
דיון מקביל מופיע גם בשו"ע יורה דעה סימן ר סעיף א לגבי ברכת האשה הטובלת כשהיא ערומה. גם במקרה זה נדרשת האשה לעכור את המים ברגליה וכן לחבק את גופה על מנת להפריד בין הלב והערווה, מלבד אי ראייתה בשל העמידה במים. (ב"ח אורח חיים סימן רו סק"ג, ויורה דעה סימן ר סק"א בקונטרס אחרון).### שאלה  
 שלום כבוד הרבנית, 
אני בת 18 וברצוני להתייעץ איתך על נושא שמאוד מכביד עליי לאחרונה.
לפני הכל חשוב לי לציין שאני דתייה ומאוד מאמינה ומחוברת לקב"ה, אך לפעמים יש מצוות שקשה לי לקיים (כמו צניעות וכדומה אך זה לא קשור לשאלה שברצוני לשאול).
אני מוצאת את עצמי חושבת ורואה דברים לא צנועים על מעשים מיניים.
קשה לי עם זה מאוד ואני מרגישה רגשות אשם על כך שראיתי/חשבתי. ניסיתי להפסיק ואני לא ממש מצליחה. 
עצוב לי לחשוב שע"י המעשה הזה אני אולי מאכזבת את ה' ואולי מטמאה את הנפש שלי באיזשהו אופן
מה כדאי לעשות? האם זאת עבירה? איך אפשר להפסיק ואיך אני אצליח בכך? זה נראה לי בלתי אפשרי.
אני מבולבלת וקשה לי.
אשמח לעצתך ועזרתך, תודה.
 . ### תשובה  
 שלום יקרה, 
את מתארת בשאלתך חיבוטי נפש קשים, בהם את מרגישה רע על מחשבות על תכנים לא ראויים. אני מעריכה מאד את האומץ לפנות ולשאול כדי לברר ולהביע תחושות כל כך האישיות. 
לפני הכל, אני רוצה לחזק אותך בידיעה שמה שאת מתארת הוא נורמלי וקורה ואת לא צריכה להתבייש במי שאת. הקב"ה ברא לנו גוף ויצר שהם שניהם נפלאים עם תפקודים מדהימים שכוללים גם צרכים ותאוות. מתוך הבנה זו, האדם צריך לשאול את עצמו מהי הדרך הנכונה לנתב ולנהל את היצר שלו באופן הבריא והטוב.
אנסה לענות על השאלות ששאלת, בפן הרגשי, הזוגי (עתידי) והלכתי.
 
מחשבות אסורות ולא אסורות
כתבת בשאלתך שאת חושבת על / רואה דברים לא ראויים. לא ברור לי אם כוונתך היא שאת חושבת ורואה בדמיונך מראות מיניים, או שאת צופה בתכנים לא צנועים באינטרנט ובמדיות אחרות, ולכן אתייחס לשתי האפשרויות. 
מחשבות מיניות הן דבר טבעי שכל אישה (וכן כל איש) באשר היא בעלת גוף יכולה למצוא את עצמה חושבת עליהם. קשה להתמודד עם מחשבות לא צנועות מכיוון שאת  לא יכולה פשוט להחליט "לא לחשוב" אותם. את יכולה להיות רגועה שמחשבות ופנטזיות אקראיות וטבעיות שאת חושבת אותם אינם בגדר איסור. 
לעומת זאת, מחשבות שהן אסורות הם מחשבות שהם על ביצוע עבירה של ממש בתחום המיני הזוגי ותיכנונה. כלומר, על יחסים אסורים. מחשבות כאלו הן אסורות משום "לא תתורו אחרי לבבכם ואחרי עיניכם" (דברים טו, לט) כפי שמפרשים חז"ל – "זה הרהור עבירה" (מסכת ברכות דף יב ע"ב). האיסור בא כסייג לניאוף וזנות.
עליך לשמור על עצמך מלחפש לעורר באופן יזום מחשבות אסורות אלו וכן להישמר מלהיות שקועה באופן תמידי ומוגזם במחשבות מיניות, מעבר לאלו הטבעיות והאקראיות שאת מתעורר אליהן באופן רגיל. למעשה, כל אחת נדרשת לקחת אחריות מודעת ביחס לסרטים שהיא בוחרת לראות ולא לראות, וכך לגבי ספרים, תמונות וכד', וכן ביחס לסביבה החברתית  בו היא בוחרת להימצא, חדרי דיון ופורומים ועוד. עליה לשים לב אלו מהם מושכים אותה תדיר להתעסקות מינית ואלו לא. 
 
הפגיעה שבצפייה והתבוננות בתכנים לא צנועים 
תכנים לא צנועים בכלל ופורנוגרפיים בפרט נוצרו על ידי בני אדם שנתנו יד (או נוצלו ללא הסכמה!) באופן לא מוסרי בהפצת תמונות ערום (מלא או חלקי) ויחסי מין. לא יתכן לפרסם מעשה מיני בפרהסיא ולהימנע מהפרת דרישות בסיסיות של צניעות ושמירה על האינטימיות שביחסים בין אנשים ובין אדם לעצמו. 
מעבר למעשה של מי שהשתתף בהפצתם, התכנים הללו פוגעניים כלפי הצופים בכמה רמות. הם יוצרים תמונה מעוותת של המציאות, של ציפיות עצמיות לגבי הגוף של האדם הצופה, ציפיות לא ריאליות לגבי גופו של בן או בת הזוג (הנוכחי או עתידי) וכן לגבי יחסים זוגיים תקינים. בסרטי פורנוגרפיה יחסים מבוצעים לעיתים קרובות באלימות וללא חיבור אמיתי בין שתי נשמות בבחינת "ודבק באשתו והיו לבשר אחד" כפי שאנחנו מצפים שיהיה בקשר אמיתי. צפייה בתכנים אלו יכולה לפגוע ביחסים עתידיים עם בן הזוג ולפתח ציפיות לא ריאליות שיובילו לאכזבה בחיי המין הזוגיים. 
התורה דורשת מאיתנו להתבונן על כל חיינו ולהיות אותם בקדושה, כפי שכתוב בתורה "קדושים טהיו כי קדוש אני" (ויקרא יט,ב). זה צריך לבוא לידי ביטוי באופן בו אנחנו מדברים, אוכלים וכן הדרך בה אנחנו עוסקים במיניות. לכן, למרות שההתמודדות עם תכנים פורנוגרפיים אינה פשוטה יש להתחזק ולהתאמץ להתמודד עם הנושא ולחפש סיור. 
 
בנימה אישית
נראה שכדאי גם לעשות בירור אישי ולרדת לעומקם של הדברים – מה מושך אותך למחשבות תדירות מעבר לגירוי הטבעי ולצפייה בתכנים פורנוגרפיים (אם אכן זה המצב שלך). לעיתים זה יכול להיות מענה שטחי לקושי שאת מתמודדת איתו, כגון קושי בזוגיות, תחושות של בדידות או חוסר כלשהו. הפניה לצפייה כזו יכול להוות מענה רגעי שלאחר מכן יוצר תחושה רעה יותר כפי שתיארת בשאלתך. קל מאד גם ליפול לתלות ולהתמכרות לתכנים כאלו, דבר שאינו מאד חריג אצל צעירים, ויכול להיות קשה מאד להפסיק. באופן כללי חשוב שתדעי שצעירים, ואנשים בכלל, מתמודדים עם קשיים מכל מיני סוגית ומוצאים "נחמה" רגעית במקומות שיכולים לפגוע בהם. גם כשנדמה שכל מי שסביבך בטוב, אנשים מתמודדים באופן פרטי עם כל מיני דברים. 
אני מצרפת קישור לסרטון שיכול לעזור בשלב הראשון של ההתמודדות. אך אם יש קושי עמוק יותר או התמכרות, לא נכון להסתפק רק בטיפים וחשוב להיעזר במישהו קרוב אליך או בגורם מקצועי. ישנם ארגונים עם קו חם שעוזרים לבני נוער ולצעירים בהתמודדות זו (בהרחבה בהמשך תמצאי מספרי טלפון).
 
שתדעי רק טוב וכשם שהיה לך כוח ואומץ לפנות אלינו אני מחזקת אותך שיהיה לך אומץ לקחת גם את הצעד הבא ולמצוא לעצמך מזור.
 
רחל
 
הרחבות
מרכזי סיוע לנוער
ער"ן – 1201
חברים מקשיבים– 1-599-5000-54 בין השעות 9 בערב ל 11 בלילה
אוזן קשבת (של ארגון יד ביד) –  6204999- 03
 
איסור הרהור
במקורות הבאים אנחנו לומדים על העוצמה של מה שאנחנו רואים בעיניים ולמה זה יכול לגרום לנו. ודווקא מסיבה זו אנחנו מצווים שלא לתור אחרי העיניים. 
 
במדבר פרק טו פסוק לט 
וְהָיָ֣ה לָכֶם֘ לְצִיצִת֒ וּרְאִיתֶ֣ם אֹת֗וֹ וּזְכַרְתֶּם֙ אֶת־כָּל־מִצְוֹ֣ת יְקֹוָ֔ק וַעֲשִׂיתֶ֖ם אֹתָ֑ם וְלֹֽא־תָת֜וּרוּ אַחֲרֵ֤י לְבַבְכֶם֙ וְאַחֲרֵ֣י עֵֽינֵיכֶ֔ם אֲשֶׁר־אַתֶּ֥ם זֹנִ֖ים אַחֲרֵיהֶֽם
רש"י על הפסוק
ולא תתורו אחרי לבבכם – כמו (לעיל יג כה) מתור הארץ. הלב והעינים הם מרגלים לגוף ומסרסרים לו את העבירות, העין רואה והלב חומד והגוף עושה את העבירות:
 
תלמוד בבלי מסכת ברכות דף יב עמוד ב 
"[לא תתורו] אחרי עיניכם" – זה הרהור עבירה.
 
תורה תמימה הערות במדבר פרק טו הערה קלג 
יתכן דתלי ענין זה בחוש העינים ע"פ מה שכתוב (סוטה ח' א') אין יצה"ר שולט אלא במה שעיניו רואות: 
 
בית הבחירה למאירי מסכת קידושין דף פא עמוד ב 
לעולם יזהר אדם שלא להשקיע שום הרהור עבירה בלבו שההרהור מביא לידי מעשה וכל שהרהר בעבירה והשביע את יצרו מצד הרהורו אף על פי שלא עשה עבירה הואיל ובמחשבת עבירה היה עון הוא וצריך כפרה מעשה היה באחד מגדוליהם שנזקק לאשתו והוא סבור עליה שהיא אחרת ואף כשנודע לו שאשתו היתה הזקיק עצמו לתשובה הואיל ובמחשבת עבירה היה
 
רמב"ם הלכות תשובה פרק ד 
הלכה ד – ומהן חמשה דברים העושה אותן אין חזקתו לשוב מהן, לפי שהם דברים קלים בעיני רוב האדם ונמצא חוטא והוא ידמה שאין זה חטא, ואלו הן:… (ג) המסתכל בעריות מעלה על דעתו שאין בכך כלום, שהוא אומר: וכי בעלתי או קרבתי אצלה?? והוא אינו יודע שראיית העינים עון גדול שהיא גורמת לגופן של עריות שנאמר ולא תתורו אחרי לבבכם ואחרי עיניכם..
 
ספר החינוך מונה את "לא תתורו" בספר החינוך כאיסור לחשוב מחשבות שהם בניגוד ליסודות האמונה ומחשבות הקשורות לתאווה וזנות. זאת משום שהמחשבות מושכות את האדם לעבירה והתרחקות ממחשבות לא ראויות וממראות לא צנועות ישמרו על האדם מלחטוא.  הוא מציין שקשה להגדיר בדיוק מה אסור לראות כדי לעורר מחשבות כי קורה שהאדם הרגיל רואה דברים "יותר מן הראוי", וכמו כן, האדם בהיותו אדם "אי אפשר לו שלא תתפשט המחשבה לפעמים יותר מן הראוי". ולכן כפי שכתבתי לעיל, צריך להיות אחראים בצריכת תרבות ובבחירה להשתייך לחברות אמיתיות ווירטואליות מסויימות.
 
ספר החינוך, מצווה שפ"ז  לא לתור אחר מחשבת הלב וראיית העיניים
שלא נתור אחר מחשבת הלב וראית העינים, שנאמר (במדבר טו, לט): "וְלֹא תָתוּרוּ אַחֲרֵי לְבַבְכֶם וְאַחֲרֵי עֵינֵיכֶם אֲשֶׁר אַתֶּם זֹנִים אַחֲרֵיהֶם".
..וכמו כן שלא ירדוף האדם אחר מראה עיניו, ובכלל זה שלא לרדוף אחר תאוות העולם הזה כי אחריתם רעה וכדי בזיון וקצף, וזה שאמרו זכרונם לברכה (ספרי שלח), "וְלֹא תָתוּרוּ אַחֲרֵי לְבַבְכֶם", זו מינות, "וְאַחֲרֵי עֵינֵיכֶם", זו זנות, שנאמר (שופטים יד, ג): "וַיֹּאמֶר שִׁמְשׁוֹן אֶל אָבִיו אוֹתָהּ קַח לִי כִּי הִיא יָשְׁרָה בְּעֵינֵי".
שורש מצוה זו נגלה, כי בזה ישמר האדם מחטוא לה' כל ימיו. והמצוה הזאת באמת יסוד גדול בדת, כי המחשבות הרעות אבות הטומאות, והמעשים ילדיהן, … ואם תזכה להיות גבור בארץ לכבוש יצרך ולעצום עיניך מראות ברע פעם אחת יקל בעיניך לעשות כן כמה פעמים. כי התאוה תמשוך הבשר כמשוך היין אל שותיו..
ונוהגת מצוה זו בכל מקום ובכל זמן, בזכרים ונקבות.
…ואין לוקין על לאו זה, לפי שאין זה דבר מסוים שנוכל להתרות בו העובר עליו, כי מהיות האדם בנוי בענין שאי אפשר לו שלא יראה בעיניו לפעמים יותר ממה שראוי, וכמו כן אי אפשר לו שלא תתפשט המחשבה לפעמים יותר מן הראוי, על כן אי אפשר להגביל האדם בזה בגבול ידוע. גם כי פעמים אפשר לעבור על לאו זה מבלי שום מעשה..
 
 
הרחבה בסוג ההרהור האסור לאשה (לעומת סוג ההרהור האסור לגבר) ראי מאמרה של הרבנית אוריה מבורך כאן.
 
הרחקה מן ההרהור
דברים פרשת כי תצא פרק כג פסוק טו 
"וְהָיָה מַחֲנֶיךָ קָדוֹשׁ וְלֹא יִרְאֶה בְךָ עֶרְוַת דָּבָר"
 
הרב שמשון רפאל הירש כותב על האחריות שלנו לשמור על ה"מחנה" (או הסביבה) שלנו כמקום קדוש ומוסרי מכיוון שהקב"ה מתהלך ממש בתוכינו. 
רש"ר הירש דברים פרשת כי תצא פרק כג פסוק טו 
..והליכת ה' בקרב מחנך איננה תלויה באומץ לבך כלפי חוץ אלא באומץ הלב שתכוון כלפי עצמך. עליך לפקח על עצמך ולהישמר מכל רע מוסרי, והעירום הבהמי של האדם וכל המזכיר אותו ייעלם מסביבתך, מהופעתך, ממעשיך ומדיבורך, ממחשבותיך ומהרגשתך. כי ה' איננו יוצא לפני מחנך אלא הוא מתהלך בקרב מחנך – עם כל אחד ואחד בחוגך (ראה סוטה ג ע"ב), ולפיכך יהא חוג זה קדוש מבחינה מוסרית ואל תיראה בחיצוניותך ובפנימיותך ערות דבר: ערוה בכל בחינה שהיא, שכן רק בשכר זה ה' הוא אלהיך ומתהלך בקרבך ומתלווה אליך ולא ייסוג מללוות אותך…
הפסוקים שלנו (י – יא): "ונשמרת מכל דבר רע" וגו' קוראים לנו לתת את דעתנו לטהרה הפנימית ולשמור על צניעות אפילו במחשבת הלב. ר' פנחס בן יאיר, שבני דורו קשרו לו כתר של אצילות מוסרית עליונה, הסמיך לפסוקים אלה את מאמרו הגדול: "ת"ר ונשמרת מכל דבר רע, שלא יהרהר אדם ביום ויבא לידי טומאה בלילה"
 
בגמרא בקידושין יש רצף מדרשים המלמדים הן על כוחו של יצר הרע שקשה להימנע מהשפעתה, ואפילו הקב"ה מכנה אותו "רע", והן על כוחו של לימוד ועיסוק בתורה כדי לעזור במאבק נגד היצר. פירוש "עיסוק" בתורה אינו רק לימוד אלא ריבוי מצוות והתנהלות בדרכה של תורה: 
 
תלמוד בבלי מסכת קידושין דף ל עמוד ב 
ת"ר: ושמתם – סם תם, נמשלה תורה כסם חיים; משל, לאדם שהכה את בנו מכה גדולה והניח לו רטיה על מכתו, ואמר לו: בני, כל זמן שהרטיה זו על מכתך, אכול מה שהנאתך ושתה מה שהנאתך, ורחוץ בין בחמין בין בצונן ואין אתה מתיירא, ואם אתה מעבירה הרי היא מעלה נומי; כך הקדוש ברוך הוא אמר להם לישראל: בני, בראתי יצר הרע ובראתי לו תורה תבלין, ואם אתם עוסקים בתורה – אין אתם נמסרים בידו, שנאמר: הלא אם תטיב שאת, ואם אין אתם עוסקין בתורה – אתם נמסרים בידו, שנא': לפתח חטאת רובץ, ולא עוד, אלא שכל משאו ומתנו בך, שנאמר: ואליך תשוקתו, ואם אתה רוצה אתה מושל בו, שנאמר: ואתה תמשל בו. ת"ר: קשה יצר הרע, שאפילו יוצרו קראו רע, שנאמר: כי יצר לב האדם רע מנעוריו. אמר רב יצחק: יצרו של אדם מתחדש עליו בכל יום, שנאמר: רק רע כל היום. ואמר ר"ש בן לוי: יצרו של אדם מתגבר עליו בכל יום ומבקש המיתו, שנאמר: צופה רשע לצדיק ומבקש להמיתו, ואלמלא הקדוש ברוך הוא עוזרו אין יכול לו, שנאמר: אלהים לא יעזבנו בידו. תנא דבי ר' ישמעאל: בני, אם פגע בך מנוול זה משכהו לבית המדרש, אם אבן הוא נימוח, ואם ברזל הוא מתפוצץ, שנאמר: הלא כה דברי כאש נאם ה' וכפטיש יפוצץ סלע, אם אבן הוא נימוח; שנאמר: הוי כל צמא לכו למים, ואומר אבנים שחקו מים.### שאלה  
 מטרידים אותי מאוד ממצאי המדע בעניין אופן יצירת העולם, שלא מתיישבים במיוחד כידוע עם המסופר בבראשית או עם הפרשנויות על בראשית למשך כמעט כל הדורות. אני מכירה מספר ניסיונות ליישב בין השניים, אבל בסופו של דבר הם נראים לי מאולצים מאוד, כי הממצאים החד-משמעיים של המדע בנושא רחוקים מאוד מפשט הפסוקים וגם מהמסורת…
כיצד עלי להתייחס לכך?
 . ### תשובה  
 תודה על שאלתך, שמבטאת היטב את קשייהם וספקותיהם של רבים. את מציבה זה מול זה שני צדדים: מצד אחד ספר בראשית ומצד שני ממצאי המדע, אותם את מגדירה "חד משמעיים". את אומרת שאת מכירה נסיונות יישוב אבל הם לא מרגיעים את אי-הנוחות שלך.
 
אנחנו קוראות את שאלתך ומנסות ראשית  לחשוב, מה היה מרגיע את אי הנוחות הזה? איזו מציאות היתה מיישבת את ליבך?
נניח, אם המדע היה מגלה שהעולם נברא בשישה ימים לפי הגדרת יום בימינו, וביום השישי נברא האדם, האם זה היה מתיישב? אנו מניחות שלא, כיוון שבבראשית ב' כתוב שהאדם נברא ראשון ורק אחריו שאר הבריאה. ואם המדע היה מגלה שהאשה הראשונה שחיה אי פעם נבראה מצלע שנלקחה מגוף האדם, זה לא היה מתיישב עם הנאמר בפרק א' שזכר ונקבה שניהם נבראו בזמן אחד.
מה שאנחנו מנסות לומר זה שלא ייתכן שממצאי המדע יתאימו בדיוק לנאמר בתורה, כי התורה עצמה מתארת את הבריאה ממספר זויות שונות ולפי סדר שונה. הפסוקים עצמם אינם מתיישבים זה עם זה בפשט, והם קיבלו פרשנויות רבות שגם הן סותרות זו את זו. 
ומן הצד השני של המשוואה – גם ממצאי המדע אינם "חד משמעיים" כלל, וכל מדען יאמר זאת. המדע מציע תיאוריות אשר ניתנות להפרכה, והוא מחזיק בהן רק כל עוד לא הופרכו. 
כלומר, העמדה הבסיסית לפיה יש את "הבריאה לפי התורה" ויש את "הבריאה לפי המדע" – אינה מדויקת. יש בתורה מספר תיאורי בריאה, אשר כל אחד מהם מציג לנו פן רוחני-ערכי אחר של האמונה בבריאת העולם על ידי ה'. ויש למדע השערות לגבי תהליך ההיווצרות של העולם הפיזי. 
אין מחלוקת בין התורה למדע, כי מחלוקת היא מצב בו שני הצדדים מתייחסים לשאלה אחת, ועונים עליה תשובות שונות. המדע והתורה כלל אינם עונים על אותן שאלות. ומעל הכל, ישנו מיסתורין שאינו מובן לנו וכפי הנראה גם אינו אמור להיות מובן לנו עד הסוף. 
 
למסתורין זה התייחסו חז"ל באמרם "אין דורשין בעריות בשלושה ולא במעשה בראשית בשניים ולא במרכבה ביחיד…ולא במעשה בראשית בשניים, מנא הני מילי? דתנו רבנן: "כי שאל נא לימים ראשונים …" (דברים ד לב) – יחיד שואל, ואין שנים שואלין" (חגיגה יא: ) – סיפור מעשה בראשית אינו סיפור בהיר ואינו אמור להיות מובן, אלא יש בו סודיות והסתרה. במדרש נאמר על הפרק הראשון בבראשית: "מתחילת הספר ועד כאן "כבוד א-להים הסתר דבר" (בראשית רבה ט', א') – כלומר, ההסתרה והמסתורין הן חלק מכבוד הא-ל, חלק מההתגלות שבתורה.
 
כל גדולי ישראל בכל הדורות, גם כאשר הציגו את פרשנותם לתיאורי הבריאה, סייגו ואמרו כי ישנם רבדים בלתי מובנים. כך למשל כתב הרמב"ן: "מעשה בראשית – סוד עמוק, אינו מובן מן המקראות, ולא יוודע על בוריו אלא מפי הקבלה עד משה רבינו מפי הגבורה, ויודעיו חייבין להסתיר אותו." (בראשית א', א')
גם הרמב"ם הסביר כי התורה אינה מתארת את הבריאה באופן הניתן להבנה: "ומחמת גודל הדבר ורוממותו, ומחמת חוסר יכולתנו להשיג הדברים הגדולים כמו שהם, נאמרו לנו הדברים העמוקים אשר הוזקקה החכמה הא-לוהית להודיענו אותם במשלים ובחידות ובדברים סתומים מאוד, כמו שאמרו ז"ל: 'להודיע כוח מעשה בראשית לבשר ודם אי אפשר, לפיכך סתם לך הכתוב 'בראשית ברא א-לוהים' (בראשית א, א)' וכו'. הנה העירוך כי הדברים האלה האמורים סתומות, וכבר ידעת דבר שלמה, 'רחוק מה שהיה ועמוק עמוק מי ימצאנו' (קהלת ז, כד)" (פתיחה למורה נבוכים).
 
ממילא, מה שנראה כסתירות בין ממצאי המדע לבין הכתוב בתורה אינו אלא עדות לחלקיות הבנתנו. אין בכך רע, אנחנו בני אדם והבנתנו היא חלקית, ועלינו לשאוף להגדילה ולשכללה כל הזמן. הידיעה היא תמיד חלקית, ולצידה האמונה צריכה ויכולה להיות שלמה. בכך נוכל לצעוד בבטחה אחר גדולי רבותינו מפרשי התורה, שפירשו את סיפורי הבריאה לאור ממצאי המדע והידע האנושי של זמנם. גם בימינו רבים וגדולים משלבים בין הבנה מדעית ללימוד תורה מעמיק, והידע על תהליכים וחוקים של עולמנו מסייע להם בהבנת התורה.
 
איננו יודעות אם את מחפשת הפניות לקריאה נוספת בנושא, שהרי כתבת בשאלתך שכבר למדת נסיונות ליישוב הקונפליקט, אבל אם רצונך לקרוא על כך תוכלי למצוא באתר "לדעת להאמין" הרבה עיסוק ברור, מעמיק ונגיש בנושא. 
שלומית### שאלה  
 לאחרונה קניתי, בעיקר ע"מ להמנע מזיהום הסביבה, גביעונית לנשים (menstrual cup), לשימוש בעת המחזור.
הגביעונית עשויה סיליקון, ומשמשת כלי שאוסף את דם הוסת (במקום שימוש בטמפון וכו'). כל החברות שמשווקות את המוצרים הללו ממליצות לחטא את הגביעונית לאחר השימוש בה ע"י הרתחה בסיר מים חמים במשך כמה דקות.
כמובן שלפני כן אנקה את הגביעונית במים וסבון (כך שלא יישאר עליה אפילו שריד של דם), ובכל זאת – האם מבחינת כשרות מותר להרתיח משהו כזה בתוך סיר?
תודה רבה, בעיקר על הפלטפורמה לשאול נשים שאלות, ובעיקר כשהשאלות מביכות (אותי) כמו השאלה הנ"ל.
בשורות טובות. ### תשובה  
 שלום לך,
אפתח בברכת יישר כח על המודעות האקולוגית, הלוואי שיירבו כמותך.
לשאלתך על הרתחת הגביעונית בסיר כשר, מכיוון שאין מדובר בבליעת איסור, שכן השימוש בה נעשה באופן קר (ללא בישול), והניקוי היסודי בסבון מסיר ממנה את כל השאריות, ובנוסף לכך, הסיליקון הנו חומר חלק בדומה לזכוכית, ללא נקבוביות וחריצים, ולכן הגביעונית אינה בולעת איסור, ניתן להרתיחה בסיר כשר, מבלי להטריפו.
ואף אילו היתה בליעה, סיליקון חלק וללא שריטות ניתן להגעלה במים רותחים, על פי הכלל: "כבולעו כן פולטו" (מנחת יצחק חלק ג סימן סז, חלקת יעקב חלק ב סימן קסג אגרות משה חלק ב סימן צב, חזון עובדיה דיני הגעלה). כאשר הכלי שנטרף אינו בן יומו, הוא אינו מטריף את הסיר שבתוכו הוא מוגעל, אף אם אין בו ששים כנגדו.
לכן מבחינת כשרות, אין איסור בהרתחת הגביעונית בסיר בישול.
אולם ברצוני להסב את תשומת לבך לשיקול הלכתי נוסף, ולפיו עדיף להמנע מהרתחה של הגביעונית בסיר בישול. מדובר באיסור "בל תשקצו".
התורה מדגישה את ערך כבוד האדם, בהיותו נברא בצלם אלוקים, ומתוך כך אוסרת בציווי מיוחד על התנהגות מעוררת גועל, גסה או בזויה: אַל תְּשַׁקְּצוּ אֶת נַפְשֹׁתֵיכֶם בְּכָל הַשֶּׁרֶץ הַשֹּׁרֵץ וְלֹא תִטַּמְּאוּ בָּהֶם וְנִטְמֵתֶם בָּם. כִּי אֲנִי ה' אֱלוֹהֵיכֶם וְהִתְקַדִּשְׁתֶּם וִהְיִיתֶם קְדֹשִׁים כִּי קָדוֹשׁ אָנִי וְלֹא תְטַמְּאוּ אֶת נַפְשֹׁתֵיכֶם בְּכָל הַשֶּׁרֶץ הָרֹמֵשׂ עַל הָאָרֶץ (ויקרא יא, פסוקים מג-מד).
חכמינו פירטו דוגמאות אחדות הכלולות באיסור זה, למשל, אכילת מאכלים, שהתערבו בהם קיא, צואה, או ליחה, וכן נאסר לאכול בכלים המשמשים להקזת דם, לבית הכסא וכד' (מסכת מכות דף טז ע"ב, מסכת חולין דף סז עמ' א-ב, רמב"ם הלכות מאכלות אסורות פרק יז הלכות כט-ל, ובספר המצוות מצוות לא תעשה קעט, סמ"ג לאו סימן קמח, שולחן ערוך יורה דעה סימן קטז סעיף ו, משנה הלכות חלק ט סימן קסז). 
יש מי שסבור שבמקרים הללו מדובר באיסור דרבנן, כי התורה אסרה אכילת שרצים בלבד, והפסוק מהווה אסמכתא ליתר הדברים (רמב"ם לעיל, ריטב"א ומאירי מסכת מכות דף טז, החינוך מצוה קסג, שו"ע לעיל),  ויש הסבורים שכל הדברים המאוסים אסורים מהתורה, ולאו דווקא מאכלים מעוררי גועל (ספר יראים חלק ב סימן עג, סמ"ק מצוה פ, שערי תשובה שער ג אות צג, ט"ז יורה דעה סימן קטז סק"ו).
ביטוי לדעות השונות מופיע במחלוקת, האם כלים שנעשה בהם שימוש לדברי מיאוס, דורשים הגעלה, ככלי שבלע איסור (אורחות חיים הלכות טהרת הנידה והגעלת כלים אות יב), או שניתן להסתפק בניקוי יסודי בלבד (בית יוסף יורה דעה סימן קכא בדק הבית, ערוך השולחן סימן קכא).
יתר על כן, כאשר נוהגים כך בפני אנשים אחרים, וגורמים להם מיאוס וסלידה, יש בכך גם ביטול מצוות ואהבת לרעך כמוך, ואף חשש סכנה (שו"ע יורה דעה סימן קטז אות ו, ואורח חיים סימן קע סעיפים י, טו, טז, כב). הדוגמאות המובאות בגמרא (חגיגה דף ה ע"א) הן הריגת כינה בפני חברו, או יריקת רוק בנוכחותו, ובשולחן ערוך מובאות דוגמאות למעשים מעוררי גועל בזמן הסעודה (אורח חיים סימן קע סעיף י, טו, טז, כב, יורה דעה סימן יג סעיף א בהגהת הרמ"א). 
לגבי מעשים או מאכלים שלא צויינו באופן מפורש, הם תלויים בנורמות חברתיות (כגון אכילה בידיים), או אף בנטיה אינדיבידואלית סובייקטיבית של כל אחד, למשל, אכילת תולעים, הבלועות בגוף הפרי, או גללי עכברים המעורבים בקמח, לא נחשבו כמאוסות, בשל שכיחותן (ש"ך יורה דעה סימן פד סעיף א, פרי חדש סעיף ג, כתב סופר אורח חיים סימן פח). ואף בענייני צניעות קיים איסור זה (שולחן ערוך אורח חיים סימן רמ סעיף ד). יוצא מכך, שלא רק שישנם כלים ומאכלים (חפצא) האסורים בשימוש ובאכילה, אלא ישנם גם איסורים על האדם גופו (גברא), למשל אכילת דג חי נאסרה (תוספות מסכת שבת דף צ עמוד ב, הגהות מיימוניות הלכות שחיטה פרק א הלכה ג סק"ג, הגהות הרמ"א יורה דעה סימן יג סעיף א), אך בימינו רבים נהנים מאכילת דג נא בסושי, כך שהאיסור חל על אנשים מסויימים, ועל חלקם לא. 
מן האמור לעייל עולה כי למרות שמותר מעיקר הדין להשתמש בסיר בישול לשם חיטוי הגביעונית, אין זה ראוי. כיוון שבימינו בני האדם רגישים יותר מבעבר והנורמות הן לרוב קפדניות ורגישות יותר בענייני אסתטיקה ואיסטניזם, לכן הייתי ממליצה לך לקנות סיר פשוט וזול (ובגודל מינימאלי), ולייחד אותו למטרה זו בלבד.
ברכה והצלחה,### שאלה  
 רבניות משיבת נפש היקרות שלום,
בשעה טובה אעבור בקרוב לדירה עם בן הזוג שלי, שאינו שומר כשרות, ואני מנסה להבין כיצד נוכל לחלוק מטבח, האם נוכל לעשות שימוש יומיומי משותף (בדרך כזאת או אחרת) באותם תנור/מיקרו/כיריים/שיש/שולחן אוכל וכו', או שיש הכרח לרכישת שניים מאלה.
אשמח גם אם תוכלו להפנות אותי למקורות נוספים להעמקה, וכמו כן, אשמח אם תסבירו לי האם באופן כללי ניתן להסיק מהלכות הפרדה בין בשר וחלב בכלים, להלכות הפרדה בין כלים כשרים ללא כשרים. כלומר, אם למשל גיליתי שצריך הפרדה בין בשרי לחלבי בתנור, האם ניתן להסיק אוטומטית שהוא הדין לגבי הפרדה בין כשר ללא כשר?
תודה רבה
 . ### תשובה  
 שלום לך.
מהשאלה שלך אני לומדת כמה חשובה לך השמירה על הכשרות וההלכה בביתכם החדש, וגם כמה חשובה לך הזוגיות. את מוכנה ללמוד ולעשות מאמץ כדי לא לוותר, לא על חייכם יחד ולא על המצוות שאת מחויבת אליהן. בכל זוגיות – ובמיוחד בזוגיות עם פערים דתיים – ישנם ויתורים; אני רוצה לחזק אותך ברצון שהויתורים שלך לא יהיו בתחומי ההלכה.
יחד עם זאת, המצב שאת נכנסת אליו אינו פשוט כלל.
 
נציג את היקף הבעיה:
הנחת היסוד של הלכות כשרות היא שבמקום שבו חיים אנשים, יקרו טעויות. אי אפשר באמת לנהל את חיי היומיום בזהירות תמידית ובהקפדה מושלמת, וכל בני האדם מסיחים דעתם לפעמים ושוגים.
לכן, ההלכה לימדה אותנו שמטבח כשר חייב שולי בטחון, טווח לטעויות, אחרת פשוט לא נאכל אוכל כשר. אי אפשר באמת להתנהל במטבח בו כלים כשרים וטרפים נמצאים יחד, או שהשימוש במכשירים ובמשטחים מערבב טרף וכשר. במטבח כזה, במוקדם או במאוחר הכל יהיה טרף, ומי שיאכל מהמאכלים שיבושלו בו יעבור מתישהו על איסורי דאורייתא.
הבעיה מקצינה עוד יותר כאשר חלק מהמשתמשים במטבח מודעים לדרישות ההלכה וחלקם לא. אפילו במטבח כשר של משתמשים שומרי כשרות קורות טעויות ונוצרים מצבי איסור; קל וחומר במצב בו לא שומרים. מי שלא מכיר את הכללים – לא יוכל לשמור עליהם גם אם ירצה מאוד, והכללים הם סבוכים ומלאי פרטים.
לכן, מטבח יכול להיות כשר או לא כשר. כמעט בלתי אפשרי לנהל מטבח שהוא גם וגם.
 
אבל את מחפשת פתרון, ולכן ננסה כעת לבדוק מה האפשרויות שבפניך:
 
א. האפשרות הטובה ביותר היא כמובן שיהיה לך מטבח כשר. אולי תחליטו שבבית מבשלים כשר, ותוכלו ללמוד יחד את עיקרי הכשרות בספרים שמופיעים למטה, אולי תיצרו שני מטבחים, מה שמתאפשר לכם. 
 
ב. אפשרות פחות טובה, אך כזו שעדיין תאפשר לך לאכול בבית, היא מטבח אחד בו יש כפילות של דברים. כלים כשרים צריכים להיות מאוחסנים בנפרד ושונים במראם מכלים טרפים; רצוי ביותר שמכשירים – תנור, מיקרוגל, מעבד מזון וכו' – יהיו כפולים, וכדאי גם להפריד את הכיורים ומשטחי העבודה. ההכשרה של מכשירים וכלים אם שימשו למזון טרף היא מסורבלת וקשה שלא לשכוח או לטעות מדי פעם, ולכן זה לא מעשי להשתמש בהם באופן קבוע לכשר וטרף יחד. אם אתם בוחרים באפשרות זו, קריטי שיהיו לך ספרי הלכה בבית, ועוד יותר חשוב שתהיה לך כתובת זמינה לשאלות – כי גם ספר ההלכה המפורט ביותר לא יוכל לתת מענה לכל סיטואציה שתתרחש. 
בהרחבה שבהמשך יוצגו הנחיות להתמודדות עם בעיות שעלולות להיווצר אם תבחרו באפשרות זו. כדאי שיהיה לך את אחד הספרים – "ואכלת ושבעת" של הרב קנוהל ו/או "פניני הלכה כשרות" של הרב מלמד, שני החלקים. הם יעזרו לך לדעת מה ההלכה במקרים רבים, ולדעת מתי צריך לפנות בשאלה.
את מוזמנת כמובן תמיד לפנות אלינו.
 
ג. אפשרות זו היא היפוכה של האפשרות הקודמת: לדעת שהמטבח בבית טרף, ואת יכולה לאכול בבית רק אוכל קר או אוכל שהוכן במקום כשר וחומם לפי כללים ששומרים על כשרותו. אם לא תיצרו במטבח שלכם הפרדה בין כלים ומכשירים כשרים לאלו שאינם, זו בעצם המציאות שתהיה. 
אני מציעה לך לקרוא את הפסק של ארגון "בית הלל" שמסביר כיצד להתנהל במצב זה, כאן.
 
אני מחזקת אותך ומאחלת לך איתנות ונחישות בשמירה על נאמנותך העמוקה להלכה, ואנחנו כאן לכל שאלה.
שלומית
 
הרחבות
 
א. הנחיות מעשיות לאופציה ב' – מטבח אחד עם כפילות:
 
נציג כעת עקרונות שלפיהם צריך להתנהל במצב בו המטבח משותף, יש בו כלים ומכשירים כשרים לצד לא-כשרים, ונעשה בו שימוש לבישול כשר ולא-כשר כאחד. 
נדגיש שוב כי מצב כזה אינו רצוי ובלתי אפשרי שלא יקרו בו טעויות; בנוסף, ישנן סיטואציות רבות שלא ניתן ללמוד ולהיערך אליהן מראש, ופרטים קטנים יכולים להיות משמעותיים להתיר או לאסור. לכן, כל מה שנאמר כאן הוא בבחינת מבוא ראשוני, ויש ללמוד לעומק את הדינים.
בהמשך נציג באופן תמציתי כמה מעקרונות הכשרות, אותם צריך להכיר כדי ללמוד את ההלכות וכדי להתנהל במטבח. אם משהו ממה שיובא כאן לא ברור – כנראה קריאת העקרונות הללו תבהיר אותו.
 
בהלכות כשרות יש הבדל בסיסי ונרחב בין מצבי "לכתחילה" למצבי "בדיעבד". יש הקפדה גדולה לא ליצור במודעות מצבי איסור ומצבי ספק, אבל יש דרכים לפתור מצבים אלו אם כבר קרו. במילים אחרות, אמנם ההלכה יודעת לעזור אם טעינו ונוצרו ערבובים אסורים במטבח, אבל לכתחילה לא רצוי להיכנס למצבים של נוכחות אוכל טרף במטבח כשר. לכן נפרט כאן פתרונות בדיעבד, ונדגיש כי אסור ליצור מצבים כאלה לכתחילה.
 
כעיקרון כללי, ההלכה מפרידה בין "היתרא בלע" ל"איסורא בלע". "היתרא בלע" הוא מצב בו הטעם שנבלע בכלי הוא טעם של מאכל מותר, רק שאני לא חפצה בו, כמו למשל סיר חלבי שבלע טעם בשר. "איסורא בלע" הוא בליעת טעם שהוא עצמו אסור. במצבים של "איסורא בלע" יש יותר החמרה בהלכה, גם לכתחילה וגם בדיעבד. זוהי הסיבה לכך שהמצב של נוכחות אוכל טרף במטבח הביתי יהיה שונה מהותית מהמצב בבתים שומרי כשרות, ומצבים הלכתיים שלא היו כל כך בעייתיים בבית כשר יהיו חמורים יותר. חשוב שתהיה מודעות לכך.
 
כלים:
כאמור, כלי צריך להיות או כשר או לא-כשר ולא יכול להיות גם וגם. אם בטעות נעשה שימוש בכלי כשר לבישול מזון לא-כשר, הכלי כעת טרף ויש לנקותו, להמתין 24 שעות ואז להגעילו. אם הכלי עשוי מסוג כלשהו של חרס או אדמה (קרמיקה, חימר, חרסינה וכד') – לא ניתן להכשירו. אם המזון טוגן או נאפה, ולא בושל – הגעלה לא תספיק וצריך ליבון, אבל לא כל כלי ניתן ללבן. במקרה כזה צריך לשאול רב/נית כיצד לנהוג.
אם כבר בושל מאכל בכלי שבלוע בו טעם איסור – באופן כללי יש לזרוק את המאכל, ישנם מקרים חריגים ואם מדובר בשעת הדחק כדאי להתייעץ עם רב/נית.
 
תנור:
גם התנור "סופג" את טעם המאכלים ואם נאפה או חומם בו מזון טרף – הוא טרף. לצורך ההכשרה צריך לנקות בחומר חריף כך שלא יהיו שאריות, לחכות 24 שעות ולחמם לחום מקסימלי למשך כחצי שעה. את רשתות התנור לא ניתן להכשיר, אם נגע בהן מאכל טרף רותח צריך להחליפן. יחד עם זאת, אם המאפה היה מכוסה היטב (והוצא מהתנור בעודו מכוסה בתום האפייה) – אז התנור לא נאסר. באופן דומה, אם המאכל נאפה בטעות בתנור טרף אבל היה מכוסה, מותר לאוכלו.
במיקרוגל הדינים דומים, רק שההכשרה נעשית באופן שונה: לאחר ניקוי והמתנה של 24 שעות, מכניסים למיקרוגל כוס עם מי סבון ומחממים כמה דקות עד שהמים רותחים. את צלחת המיקרוגל יש להגעיל בנפרד.
 
כיריים:
משטח הכיריים עצמו הוא טרף בכל בית, גם אם המטבח כשר, שכן נופלות עליו שאריות שונות בעודו חם. כל דבר שנפל על המשטח בין הלהבות – אסור לאכול. בנוסף, כשמבשלים על הכיריים לא כדאי שסיר כשר וסיר טרף יהיו קרובים זה לזה, כי הטרף עלול להתיז על הסיר הכשר או על המכסה שלו ולאסור את המאכל. אם זה קרה – כדאי להתייעץ מה דין המאכל ומה דין הסיר, זה תלוי בפרטי האירוע.
 
שיש:
אם נגע בשיש מאכל טרף חם או נשפך עליו נוזל חם מכלי טרף – צריך להכשיר את השיש. גם הכשרת השיש נעשית על ידי ניקוי, המתנת יממה ועירוי מים רותחים. עושים זאת ממיחם רותח, ובזהירות רבה.
 
כיור: 
אי אפשר להשתמש בכיור אחד לכלים כשרים ולא-כשרים, כי המים החמים עלולים להעביר טעם מכלי לכלי. אם יש שני כיורים, עדיף שאחד מהם יהיה לכלים לא-כשרים והשני לכלים כשרים, בשרי וחלבי כאחד; במצב כזה, מניחים בתוך הכיור בכל פעם רק חלבי או רק בשרי ומנקים בין לבין (ואם אפשר לשים רשתות בתחתית הכיור – עדיף). אם נשפך בכיור הכשר משהו טרף – מכשירים אותו כמו את השיש.
אם בטעות הונח כלי כשר בכיור הלא-כשר ונשטף – זה לא אוסר את הכלי.
 
ב. מושגי יסוד בהלכות איסור והיתר
 
"טעם כעיקר" – הנחת היסוד בדיני כשרות היא שבתנאים מסוימים (בעיקר בחום אבל לא רק) טעם המאכל נבלע בכלי בו הוא מתבשל, והטעם הזה הוא כמו המאכל עצמו מבחינה הלכתית. כלומר, כלי שבושל בו או אוכסן בו מזון טרף הוא טרף.
 
"פסול טעם" – הכלי יעביר את הטעם הבלוע בו לכל מה שיבושל בו, עד שהטעם ייחלש ו"יפסל". זה קורה יממה לאחר שהטעם נבלע.
 
"כבולעו כן פולטו" – כדי להכשיר את הכלי צריך להחזיר את הכלי למצב בו נבלע הטעם. אופן ההכשרה זהה לאופן הבליעה.
 
"נותן טעם" – אם מתערבבים מאכלים זה בזה, הטרף יטריף את הכשר החל מכמות שבה קיימת השפעה על הטעם. כמות זו היא לרוב 1:60 מהמאכל כולו, אך אם הטעם חזק במיוחד או שהמאכל שעורבב חשוב במיוחד זה יכול להשתנות.
 
ספק דאורייתא לחומרא, ספק דרבנן לקולא – במצבים של טעויות והיסח הדעת יש הרבה פעמים מצב של ספק, בו לא יודעים בדיוק מה התערבב וכמה. כאשר מדובר על דין מן התורה – צריך להחמיר במצב של ספק. כאשר מדובר על גזרת חכמים מדרבנן – צריך להקל. למשל, באיסורי אכילת בשר שלא הוכשר צריך להחמיר, כי זה איסור דאורייתא, לעומת הפרדה בין עוף לחלב שהיא מדרבנן.
 
לכתחילה ובדיעבד – יש הקפדה גדולה יותר לא ליצור במודעות מצבי איסור ומצבי ספק, אבל יש דרכים לפתור מצבים אלו אם כבר קרו. לכן, אמנם ההלכה יודעת לעזור אם טעינו ונוצרו ערבובים אסורים במטבח, אבל לכתחילה לא נכנסים למצבים של נוכחות אוכל טרף במטבח כשר. ### שאלה  
 שלום,
אני בחורה רווקה . חשבתי לעלות להר הבית. רציתי לדעת אני צריכה לטבול? זה מותר לרווקות לטבול?
 . ### תשובה  
 שלום לך,
שמחתי לקרוא את שאלתך, ואני מתפללת שתזכי לעלות במהרה גם כנשואה. 
בזמן הבית ברור לכולם שרווקות נהגו לעלות למקדש לשם תפילה, השתתפות במעמד הקהל ועוד. עוד ברור, שלשם כך טבלו כל העולים, ובתוכם גם בחורות פנויות, ואף ילדות (נידה דף לב עמוד א, רש"י שבת דף סה עמוד א). גם לאחר החורבן, במשך שנים רבות לאחר תקופת המשנה והתלמוד חובת הטבילה לרווקות עדיין נהגה (שדי חמד מערכת יום הכיפורים סימן א אות ו). במהלך הדורות פסק קיומן של הלכות טהרה בקרב העם, ונותרו באופן מצומצם ביותר בתחום הלכות הנידה שבין בני זוג נשואים. מסיבה זו קיימת בעם הבנה שגויה, שלכאורה רק נשים נשואות טובלות.
 
כיום, עם שינוי המצב הלאומי, שבו מדינת ישראל הנה עצמאית וריבונית, החלה התעוררות עממית לקראת עליה להר הבית, ועמה עלתה שאלת הטבילה בפני פוסקי דורנו, שאלה שלא נדונה במהלך שנות הגלות הממושכת. בעניין זה חלוקות דעות הפוסקים, יש המתירים ואף משבחים את הטובלות לשם עליה להר הבית, בשל קיום המצוות הכרוכות בכך, ויש האוסרים טבילה לפנויות מן החשש ל"מדרון החלקלק", אשר עלול להוביל בסופו של דבר גם לטבילה לשם יחסי אישות ללא נישואין. כאן מדובר במדיניות פסיקה, אשר רואה את מכלול הציבור, ומביאה שיקולים נרחבים מעבר להלכה המסוימת, יתכן לומר ששיקולים אלה נכללים במסגרת "רוח ההלכה".
 
בכרוזים שונים מטעם הרבנות הראשית ואף מספר רבנים , נטען כי ישנו איסור על טבילת רווקות, ולכאורה מדובר בתקנה, חרם, או גזרה מחייבת. יש מבין האוסרים טבילת פנויות, אשר מבססים את איסורם על שו"ת הריב"ש (סי' תכ"ה), שם הוא נשאל אודות הצורך לחייב את הפנויות בטבילה, במטרה למנוע מן הבאים עליהן חיוב כרת. בתשובתו מאריך הריב"ש בגודל האיסור להזנות את בנות ישראל, ואוסר טבילה המונית, סדירה וקבועה של פנויות לצורך זה, מה שמהווה סיוע לעוברי עבירה. גם הבית-יוסף (יורה דעה בסוף סימן קפג), אשר מזכיר את תשובת הריב"ש, מבין כך את תוכן השאלה – האם איסור נידה נוהג גם בפנויה, "וכתב שהטעם שלא תקנו טבילה לפנויה – כדי שלא יבואו לידי מכשול בהסתלק ממנה איסור נדה החמור".
 
מן הצד השני ישנם רבנים המתירים ומעודדים טבילת רווקות לצורך עליה להר הבית. ודעתי נוטה לדבריהם, להלן אפרט:
 
הריב"ש לא אסר על טבילת רווקות לצורך טהרה אלא על טבילה לפריצות:
מתשובתו יש ללמוד, כי הריב"ש לא נשאל האם מותר לפנויות לטבול, אלא מדוע אין הלכה המחייבת אותן לטבול. מעבר לכך, הוא מדבר על כלל הפנויות (רווקות, גרושות ואלמנות), מבלי לייחד את התשובה לרווקות בלבד. זאת ועוד, תשובתו עוסקת בטבילה לשם יחסי אישות ללא נישואין, והיא אינה נוגעת כלל בטהרה לשם קדושה. בזמנו שאלת הר הבית לא היתה רלוונטית כלל, וככל בני דורו, הוא לא נדרש לה.
 
מלבד תשובה זו לא נמצאת בדברי הראשונים התייחסות כלשהי לנושא טבילת פנויות מכל סיבה שהיא (למעט שאלה, שנשאל בעל עקידת יצחק בראשית שער כ פרשת וירא, בדבר מיסוד הזנות ע"י הקהילה. נושא זה רחוק משאלתנו כרחוק מזרח ממערב, ואף שם לא נזכר איסור טבילת רווקות), יתרה מזאת, לא פעם פוסקים אחרונים המצטטים את תשובת הריב"ש, מביאים את דברי הבית יוסף, מבלי לקרוא את התשובה במקורה (כך כתב הבן איש חי בשו"ת רב פעלים חלק ד יורה דעה סימן טז אודות הבאר היטב: "אך כפי הנראה לא ראה דברי הריב"ש, במקומם, אלא ראה מה שכתב מרן בבית יוסף מדבריו"). ראינו אם כן, שאין מקור קדום לאיסור טבילת רווקות.
 
חסרונו של המנהג אינו מהווה ראיה שכן מדובר במציאות חדשה:
גם הטיעון שעד הדורות האחרונים "לא נהגו" לטבול, אינו רלוונטי, ואף רוב הגברים בישראל לא נהגו לעלות להר הבית, מכיוון שהתגוררו בארצות ניכר, ואף המעט שגרו בארץ חיו תחת שלטון נכרים. גם הפרשת תרומות ומעשרות "לא נהגו" אצל אבותינו בחו"ל, ופתיל תכלת לא הוטל בציצית, אך אין מי שיטען, שיש בזה משום מנהג מחייב, נהפוך הוא.
 
תקדים של טבילת נשים נשואות ורווקות בערב יום כיפור:
סיוע נוסף לדברי המתירים הוא המנהג הקדום של טבילה בערב יום הכיפורים, כולל הבנות הפנויות. מנהג זה מקובל בקרב ציבורים רבים מזה מאות בשנים, והוא נזכר כבר בתקופת הגאונים (רא"ש למסכת יומא פרק ח, סימן כד בשם רס"ג). לטבילה זו ניתנו טעמים שונים (משום טהרת קרי, משום הידמות למלאכים, או משום תשובה כגרים), ומתוך כך נהגו בה אף נערות ורווקות. פוסקים רבים ראו זאת בעין יפה, ואף התייחסו למנהג כמחייב (שו"ת מהרי"ל הלכות ערב יום כיפור אות ג-ד, שו"ת רב פעלים חלק ד יורה דעה סימן טז, וכן גם בן איש חי שנה ראשונה פרשת וילך סעיף ח ופרשת ניצבים סעיף ג, הרב יהודה הרצל הנקין שו"ת בני בנים חלק ג סימן ה, מפרשי השולחן ערוך באורח חיים סימן תרו: מטה אפרים סעיף ח, מגן אברהם סקי"ב, שולחן ערוך הרב סימן ס, קיצור שולחן ערוך סימן קלא,סעיף ו, משנה ברורה סקי"ז, כף החיים חלק ח סימן תרו).
 
בקרב הללו, לא נזכר חשש לניצול הטבילה עבור פריצות, וכאשר הוא מוזכר, הוא נדחה מכל וכל (רב פעלים ובני בנים לעיל), וודאי שלא נזכרים בדבריהם איסור או תקנה כלשהם.
 
יתרה מזאת, במקורות שונים נאמר במפורש שסיבת הטבילה הינה לשם טהרה, (מה שכביכול מגביר את החשש למכשול), ומכך נגזרים עניינים נוספים, כגון הצורך בברכה (רס"ג), או הדרישה להסרת חציצות (מהרי"ל, בן איש חי, קיצור שולחן ערוך, מטה אפרים, כף החיים, דרכי משה אורח חיים סימן תרו ועוד), ועם כל זאת אין הם חוששים לתקלה, לפריצת הגדר ולעבירה. עוד העיד הרב היינקין בספרו, שבשנת תשנ"ד טבלו רווקות במקווה בקרית משה בערב יום כיפור, ואל המקום הגיעו גם נשים משכונות נוספות.
 
לכן לדעתי אין לאסור טבילה של פנויה, שנועדה לצורך קדושה והתעלות רוחנית, ובלשונו של בעל ה'בן איש חי' בשו"ת רב פעלים :"משום טהרת הנפש ונקיות לעבודה ותפלה של ימים נוראים". ואם במנהג יפה של חסידות רבו המחייבים, קל וחומר להתיר ולראות זאת בעין יפה כשמדובר בעליה להר הבית, הכוללת מצוות רבות מן התורה אף בעת חורבן בית מקדשנו. לכן מותר לך לטבול לשם עליה להר הבית, אולם חשוב שתקבלי הדרכה הלכתית כיצד לבצע את הטבילה וההכנות אליה כראוי.
ברכה והצלחה.
 
תשובה מורחבת:
ראי את תשובתי לשאלה האם מותר לעלות להר הבית.
המקור העיקרי, שעליו נסמכים האוסרים טבילת פנויות נמצא בשו"ת הריב"ש – רבי יצחק בר ששת (סי' תכ"ה). להלן תמצית דבריו:
"שאלת: לבאר לך, מה שכתוב בתורה: ואל אשה בנדת טומאתה, לא תקרב לגלות ערותה. אם נאמר על כל אשה נדה: בין באשתו, בין בפנויה? ואם כן הוא… ואיך לא תקנו: שום תקון, או שום גדר של טהרה, בפנוי'; כדי שלא יכשלו בה רבים, אחר שהבא עליה ענוש כרת, והנוגע בה באצבע קטנה, חייב מלקות?
תשובה: דבר ברור הוא: שאיסור ביאת הנדה; לא באשתו בלבד, אלא: בין באשתו, בין באשת חברו, בין בפנויה… ומה שנפלאת: איך לא תקנו טבילה לפנויה, כדי שלא יכשלו בה רבים? ואין כאן מקום תמה! שהרי כיון שהפנויה אסורה, כמש"כ. אדרבה! אם היתה טובלת, היה בה מכשול: שהיו מקילין באיסורה; כיון שאין אסורה, אלא מדרבנן… והכתוב צווח: לא תהיה קדשה מבנות ישראל. וכתב הרמב"ם ז"ל: שהיא אזהרה לה, ולהבא עליה. והרמב"ן ז"ל כתב, בפי' התורה: שהיא אזהרה לב"ד, שלא יניחו בנות ישראל להפקיר עצמן, לישב בעינים על הדרך, או בקובה של זונות, לזנות לכל יבא…"
 
הריב"ש נשאל אודות צורך ספיציפי לחייב את הפנויות בטבילה, במטרה למנוע מן הבאים עליהן חיוב כרת. בתשובתו מאריך הריב"ש בגודל האיסור להזנות את בנות ישראל, ומסרב לחייב מכל וכל טבילה המונית, סדירה וקבועה של פנויות לצורך זה, של סיוע לעוברי עבירה.
 
יתר על כן, הריב"ש עצמו בסיום דבריו, מבדיל בין נושא תשובתו, שהוא טבילה לשם אישות ללא נישואין, ובין הטבילה שהיתה נהוגה בזמן המקדש ואף לאחריו לצורך טהרות (כגון עבור הפרשת חלה ותרומה בטהרה). לדבריו, נהגה הטבילה אף לאחר החורבן, אך בשלב מסויים הפסיקה לנהוג, והראשונים לא ראו טעם להמשיכה, מן החשש האמור, שמא מתוך טעות יקלו ראש באיסורי תורה (ראי גם חידושי הרמב"ן למס' שבת, י"ג, ע"ב). מן האמור לעיל, נראה אם כן, שאין להקיש גזרה שווה בין התשובה המפורסמת ובין השאלה בה אנו עוסקים, מכיוון שבימינו ישנה סיבה ממשית לטבול.
 
כבר הגמרא (נידה, ל"ב, ע"א) מציינת שבנות ישראל הצעירות נהגו לטבול, ואף הקטנות הוטבלו כדי לאפשר להן את אכילת התרומה (כבנות כהן). ועוד, במעמדים שונים הנזכרים בתנ"ך, אשר התקיימו במקדש (למשל הקרבת הפסח, עליה לרגל ותפילות אישיות וציבוריות[1] ) השתתף כל העם, כולל כמובן הנשים והבנות, ולצורך כך, טבלו אנשים כנשים ופנויות כנשואות. הרחבה בנושא ניתן לקרוא בספרו של הרב ישראל אריאל-  'בית ה' נלך'. כך גם בימינו, ישנן מצוות שניתן לקיים בעליה להר הבית (יובאו בהמשך), מה שמצדיק את הטבילה כדי לאפשר את קיומן. אמנם הרמב"ן (על מסכת שבת דף יג עמוד ב) מתייחס לטבילה הכפולה של הנשים הנשואות לאחר החורבן (בתום שבוע לנידתן מדאוריתא ובתום שבעה נקיים מדרבנן), ומציע שיתכן שזו היתה חומרא שהביאה לידי קולא, ולכן היא בטלה בדורות האחרונים,אך הוא ממשיך וכותב – "ומשום טהרות נהגו בה תחילה", כלומר, כאשר ישנה הצדקה לכך, כן קיימו את הטבילה הכפולה, למרות החשש שבצדה.
 
טבילה אחרת המיועדת לצורך קדושה, שהמשיכה לנהוג בשנות הגלות ואף בימינו, היא טבילה בערב יום הכיפורים, כחלק מתהליך התשובה ומן ההכנות ליום הקדוש. בטבילה זו השתתפו אף הרווקות, ותמכו בה רבים מן הפוסקים. אצל חלק מן הפוסקים עולה החשש מפני ניצול הטהרה לשם עבירה, ובתשובתו להיתר כותב הרב הינקין (שו"ת 'בני בנים' ח"ג סי' ה):…"ברשיעי לא עסקינן, וגם בלי מקווה, המבקשת להטהר כדי לחטוא תסע לים ותטבול בבגדים רפויים…"
 
מבין פוסקי דורנו המתירים טבילת פנויות לשם עליה להר הבית, נמנים:
הרב ישראל אריאל (https://www.inn.co.il/Forum/Forum.aspx/t951249),
הרב אליעזר מלמד (https://www.dmag.co.il/pub/shvii/287/31/#zoom=z),
הרב מאור קיים (https://www.facebook.com/yaraeh.temple.mount/posts/836421886563897/),
הרב שמואל אליהו (https://a7.org/?file=20151025211516.jpg),
הרב שרלו (
הרב הלל בן שלמה ( http://asif.co.il/download/kitvey-et/malin/malin26/2%20(12)(2).pdf)
והרב אלישע וולפסון (הר הבית כהלכה, בירור הלכתי מקיף בנושא העליה להר הבית, דברי שיר, תשע"ט, עמ' )385.
 
בין מיעוט הפוסקים שאסרו טבילת רווקות לקראת יום הכיפורים, העיקרי שבהם היה בעל השדי חמד, שכתב  : "מסתברא דאין להניח לבתולות לטבול גם בערב יום הכיפורים, דהוי חומרא דאתי לידי חשש תקלה" (שדי חמד מערכת יום הכיפורים סימן א אות ו, וכן כתב הר"ע יוסף יביע אומר חלק י, יורה דעה סימן נח קובץ הערות והארות על שו"ת "רב פעלים" ח"ד יורה דעה, ובחלק א – אורח חיים סימן ל, וגם הרב יעקב אריאל שכתב בפשטות: רווקות לא טובלות
https://www.yeshiva.org.il/ask/3626 ).
אף הרב דב ליאור, הקורא לעלות להר הבית, אוסר על עליית רווקות (שו"ת דבר חברון חלק ג עמוד רנג, עלוני ממרא, גליון 122 קיץ התשס"ט עמ' 25 וכן בתשובות באתרים שונים ברשת: https://www.yeshiva.org.il/ask/43898 https://www.yeshiva.org.il/ask/105492). אולם חשוב להדגיש, כי הוא רואה בכך בעייתיות, ומעשה שאינו רצוי, והוא אינו נוקט לשון איסור, ואף כותב במפורש "אכן מבחינה הלכתית יש אפשרות עקרונית שאישה תוכל לעלות, בלי שום חששות", אלא שלעתים מדובר במצבים "מורכבים" ובשאלות "סבוכות" (מונח מעורפל ואף תמוה), וחשש מפריצת גדרי הצניעות. תמיהה נוספת היא, שלמרות איסורו הגורף על כלל הנשים, הוא אינו רואה בעיה עקרונית בטבילת אלמנות (בשונה מרווקות). גם הרב גורן הסתייג מכך, אך אף הוא לא השתמש בלשון איסור (בספרו "הר הבית" פרק ל, עמ' תכז, תלז).
 
יחד עם זאת, יש מן הפוסקים מי שנוקט בלשון איסור, אך אלה אינם עושים זאת מעיקר הדין, אלא משיקולים של מדיניות ציבורית, "למגדר מילתא" כהוראת שעה וכסייג (ונשאלת שאלת הסמכות לתקן תקנות חדשות בדורנו, ותוקף מחויבותנו כלפיהן), בעיניי קרוב הדבר לחידוש גזרות שלא נתקנו בעבר, ולאיסור מה שמותר, וזאת בשונה מהאיסור הקיים על טבילה לשם פריצות. חשוב ליצור הבחנה בין האסור והמותר, ובין החוטאים לכשרים (כעין מה שכתב הרב קוק באורח משפט סימן קיב), וגם כאשר החשש ישנו, אין לראות בו איסור, אלא הסתיגות בלבד.
 
לסיום, מובאים להלן -דברי הרב ישראל אריאל בעניין המצוות שמקיימים בעליה להר הבית:
א: "מקדשי תיראו": רמב"ם בית הבחירה (ז, א): "מהלך באימה וביראה וברעדה… אף על פי שחרב [יהלך בו כי] בקדושתו עומד".
ב: "עובדהו במקדשו": המתפלל בהר הבית או משתחווה – מקיים מצות עשה (רמב"ם ספר המצוות ה).
ג: "ירושה וישיבה": מצות 'ירושה וישיבה' התקיימה בהר הבית לפני יובל שנים בידי צבא ישראל. מאז הולך האויב ומשתלט על ההר בהתפרעויות וזריקות אבנים. העולה להר בליווי כוחות הבטחון, מקיים בכל עלייה מצות 'כיבוש', ככתוב: "כל מקום אשר תדרוך כף רגלכם בו לכם יהיה" (דברים יג; רמב"ם מלכים ה, ו; רמב"ן השמטות עשה ד).
ד: "לשכנו תדרשו ובאת שמה": העולה להר במטרה לחדש את העבודה במקדש, מקיים  מצות עשה (רמב"ן).לדעת הרמב"ם מצוה לכבוש את הר הבית, שהוא "תכלית התורה", גם אם תתחייב "מלחמה חזקה" (רמב"ם מו"נ ג, מה). 
ה: מצות אהבת ה': העולה להר הבית למרות התנגדות חוגים המוכנים למסור את הר הבית לידי אויב – מקיים במעשיו את מצות אהבת ה', ככתוב: "לא תשמע אל דברי… חולם החלום ההוא [הסבור כי הכניעה לאויב – מצוה] כי מנסה ה' אלהיכם אתכם לדעת; הישכם אוהבים את ה' אלהיכם?" 
ו: "ועשו לי מקדש": (בית הבחירה לרמב"ם א, א). זה יובל שנים חל חיוב על עם ישראל ועל הרבנות הראשית – לקיים מצוה זו, וכן את מאתיים המצוות המתקיימות במקדש. העולה להר הבית מסייע בידי גדולי התורה, לשוב ולדון בחובתם להקים את בית המקדש השלישי.
ז: "הוכח תוכיח": מצות תוכחה, מחוייב בה גם תלמיד לרבו, כי "חיוב מצוה זו על כל אדם! ואפילו הפחות לנכבד – חייב להוכיחו!" (ב"מ לא, א; רמב"ם ספר המצוות עשה רה).  עליית האלפים להר הבית – תוכחה יש בה לישראל ולמנהיגיו לעשות את חובתם ולחדש את העבודה במקדש.
ח: מצות שמירת הקרבנות: בעניין קרבן התמיד נאמר בתורה: "תשמרו להקריב לי במועדו". וכתבו הראשונים, שמצות עשה זו מוטלת על "בית דין ומורי התורה שבישראל" לוודא את הקרבת ה'תמיד' בוקר וערב (סמ"ג עשין קץ; חינוך תא). העולה להר מזרז בכך את בית הדין של הדור לעשות את חובתו.
ט: "מדבר שקר תרחק": יש מחכמי ישראל המכריזים, כי העולה להר הבית עובר על איסור כרת. דברי אותם חכמים מנוגדים לאמת ההלכתית, האומרת (רמב"ם ביאת המקדש ג, ד; יב): "טמא מת… מותר להכנס להר הבית… ואין חייבין כרת… אלא מעזרת ישראל ולפנים". נמצא, שלעומת דברי כזב הנאמרים ברבים, מכריז העולה להר הבית בעלייתו את האמת ההלכתית לאמיתה.
י: "לא תגורו מפני איש!" זה יובל שנים שיש מחכמי ישראל המשתמשים בהלכה של איסור כרת, כביכול, בהר הבית, כדי למנוע את ישראל מלקיים את מאתיים המצוות האמורות במקדש, ולהמשיך בכך את הגלות והחורבן. בעניין זה קובע הרמב"ם להלכה (סנהדרין כב, ב): "תלמיד שהיה יושב לפני רבו וראה [שרבו טועה] אם שתק [וממשיך את ביטול המצוות] הרי זה עובר משום: 'לא תגורו מפני איש'". 
יא: מצות קידוש השם: בספר המצוות לרמב"ם (עשה ט) כתב: "אנחנו מצווים לפרסם האמונה הזאת האמיתית בעולם, ושלא נפחד… אבל נמסור עצמנו למיתה… וזאת היא מצות קידוש השם המצווים בה בני ישראל". מסירת הר בית ה' לידי אויבי ישראל, וביטול המצוות המתקיימות בו זה יובל שנים, היא חילול השם שלא נשמע דוגמתו. העולים להר כדי לקיים את המצוות האמורות בו – הם המקדשים שם שמים, ונוטלים שכר כולם (ירושלמי ברכות ט, ה(.### שאלה  
 שלום רב,
ב"ה אני מתפללת תפילת שחרית כל בוקר מאז היותי קטנה, זה חלק אינטגרלי מהיום שלי ואני מאד משתדלת לא לדלג על זה. עם השנים, ביצעתי כל מיני קיצורים בתפילה באופן עצמאי כדי שזה יתאים ללו"ז שלי אך לצערי, כבר מספר שנים שאני מרגישה שתפילת השחרית שלי נהייתה לי בחינת 'מס שפתיים' תוך כדי שאני מג'נגלת את עבודות הבית או נמצאת בדרך לעבודה. הקביעות שבתפילה חשובה לי ולכן איני מוותרת עליה אך עם זאת הייתי רוצה שהיא תהיה יותר משמעותית עבורי.
הייתי שמחה שתעירו את עיני לעוד כיווני מחשבה בנושא ובאופן פרקטי, חשבתי שאולי אם אקצר את התפילה למשהו מאד מינימלי, אצליח לייחד עבור התפילה זמן שקט שבו איני טרודה בעיניינים אחרים. הייתי שמחה לשמוע מה החלקים בתפילה שמבחינתכן עדיף לא לוותר עליהם.
תודה. ### תשובה  
 שלום לך,
מרגש אותי לקרוא איך את מצליחה להתמיד בתפילה מדי יום תוך כדי החיים העמוסים. למרות תחושת העייפות שמתלווה אליה, אני שומעת קריאה "אני רוצה לחדש ולהתחדש בתפילה". אינך טועה בתחושתך, את שואפת לליבה של התפילה.
יש מתח עמוק בין תפילת קבע לתפילה ספונטנית המובעת בתחנונים, אך להלכה נקבע שתפילת הקבע היא העיקר, ולצידה יש לשאוף  לכוונה וכובד ראש. יש לפעול בדרכים שונות על מנת להגיע לכוונה בתפילה. צירפתי מגוון מקורות שתוכלי להעזר בהם, ובנוסף עצה מעשית להגעה לכוונה בתפילה.
כדי לסייע לך לתכנן את התפילה מבחינה הלכתית, אני מצרפת הדרכה קצרה והדרגתית לעניין החלקים שחייבים בהם בתפילה.
המינימום הנדרש לומר בכל יום (לנשים) הוא ברכות השחר (בשלמותן כולל ברכות התורה) ותפילת עמידה.
במידה ויש זמן אפשר להוסיף קטעים נוספים לפי המדרג הבא:
להוסיף שני פסוקים ראשונים של קריאת שמע, לקבלת עול מלכות שמים.
להוסיף ברוך שאמר, אשרי וישתבח.
להוסיף עוד שני פרקי הללויה בפסוקי דזמרה. (פירוט בנושא + התייחסות ליחס לתוספות בקריאת שמע לעניין מי קודם בהרחבות)
לומר קריאת שמע וברכותיה באופן שלם. (פירוט של ההדרגה בהרחבות)
התשובה בהרחבה:
בין קבע לתחנונים
המשנה במסכת ברכות מביאה מחלוקת לעניין קביעות התפילה:
רַבָּן גַּמְלִיאֵל אוֹמֵר, בְּכָל יוֹם מִתְפַּלֵּל אָדָם שְׁמֹנֶה עֶשְׂרֵה. רַבִּי יְהוֹשֻׁעַ אוֹמֵר, מֵעֵין שְׁמֹנֶה עֶשְׂרֵה. רַבִּי עֲקִיבָא אוֹמֵר, אִם שְׁגוּרָה תְפִלָּתוֹ בְּפִיו, יִתְפַּלֵּל שְׁמֹנֶה עֶשְׂרֵה. וְאִם לָאו, מֵעֵין שְׁמֹנֶה עֶשְׂרֵה:  רַבִּי אֱלִיעֶזֶר אוֹמֵר, הָעוֹשֶׂה תְפִלָּתוֹ קֶבַע, אֵין תְּפִלָּתוֹ תַּחֲנוּנִים.
רבן גמליאל, רבי יהושע ורבי עקיבא עוסקים בחלק השני של השאלה שלך, מה המינימום הנדרש למתפלל בכל יום כשהנחת היסוד היא שיש חובה להתפלל בכל יום באופן קבוע. רבי אליעזר לעומתם מתנגד בכל מאודו לעצם הרעיון של תפילה קבועה. מבחינתו, תפילה ספונטנית בלבד היא התפילה שבה אפשר לצאת ידי חובת תפילה. מי שמתפלל בקביעות את אותו הנוסח השבלוני מדי יום, התפילה שלו אינה תפילה!
חשוב לזכור, ההלכה לא נפסקה כשיטתו, וחכמים הציבו את מקומה של תפילת קבע, מלאה או מקוצרת במרכז של שלוש התפילות שיש לומר בקביעות מדי ביום. אין חובה לשלב תפילה ספונטנית כחלק או כתחליף לתפילת הקבע . אך מצד שני הצעקה של רבי אליעזר נכנסה למשנה, דנים בה בתלמוד, והיא ממשיכה להדהד בנו עד היום. ואיתה השאלה כיצד אפשר להפוך את התפילה שלנו למרכזית, משמעותית ושונה מדי יום, למרות הקביעות?
כוונה
אם כן, להלכה ישנה חשיבות לקביעות התפילה, אך חשוב לזכור שזוהי רק המסגרת הפורמלית. למרות שאין חובה לתפילת תחנונים, מקורות שונים מלמדים שהליבה של התפילה היא הכוונה, כפי שבא לידי ביטוי במשנה "אֵין עוֹמְדִין לְהִתְפַּלֵּל אֶלָּא מִתּוֹךְ כֹּבֶד רֹאשׁ. חֲסִידִים הָרִאשׁוֹנִים הָיוּ שׁוֹהִים שָׁעָה אַחַת וּמִתְפַּלְּלִים, כְּדֵי שֶׁיְּכַוְּנוּ אֶת לִבָּם לַמָּקוֹם". הגמרא עוסקת בשאלה מהי הכוונה וכיצד לממש את הדרישה הזאת. עם זאת, חשוב לציין שישנו מתח מובנה בעניין הזה, כפי שאת חשה בעצמך. מצד אחד רבי יוחנן שקובע "ולואי ויתפלל אדם כל היום כולו" ומנגד "כלום מקצר יותר ממשה רבינו? דכתיב: "אל נא רפא נא לה"". באופן מעניין אנחנו מוצאים הדרכה בנושא הזה במסכת מנחות בדיני קרבן נדבה, שם כתוב "אחד המרבה ואחד הממעיט ובלבד שיכוון אדם את דעתו לשמים". ובמילים אחרות, פחות משנה אם הקרבן הוא גדול ומפואר או קטן וצנוע – מה שחשוב הוא הכוונות והמחשבות של האדם. ובתרגום אלינו, לא משנה האם התפילה שלנו ארוכה מאד או קצרה ביותר, מה שחשוב הוא הכוונה שאת יוצקת לתוכה.
אני רוצה לתת לך המלצה פרקטית, מתוך עיון בדברי הרמב"ם בהלכות תפילה ונשיאת כפים פרק ד הלכה טז:
כיצד היא הכוונה? שיפנה את לבו מכל המחשבות ויראה עצמו כאלו הוא עומד לפני השכינה, לפיכך צריך לישב מעט קודם התפלה כדי לכוין את לבו, ואחר כך יתפלל בנחת ובתחנונים ולא יעשה תפלתו כמי שהיה נושא משאוי ומשליכו והולך לו, לפיכך צריך לישב מעט אחר התפלה ואחר כך יפטר.
כדאי לאמץ את דברי הרמב"ם למעשה. לשבת מעט לפני התפילה כדי לכוון את הלב. והמטרה היא לזמן קצר ביותר דקה-שתיים ולא יותר. איך עושים את זה? צרי לעצמך "טקס" אישי לפני התפילה.
לעצום עיניים ולנקות את הראש, או להסתכל מהחלון על הנוף.
לעשות מדיטציה או תרגילי מיינדפולנס.
"עיון תפילה" קריאה של ספר שעוסק בפירושים על התפילה, כל יום להתקדם בכמה שורות (יש כמה המלצות בהרחבות).
כתיבה ב2-3 מילים על מה את מתפללת היום, וזה יכול להיות הקו המחבר של המחשבות שלך בזמן התפילה. אפשר לנהל יומן תפילה ותוכלי מדי פעם לחזור אל הדברים שכתבת.
להשמיע שיר שאת מתחברת אליו שקשור לתפילה (הצעה: "מודה אני" של להקת הללי / צמאה של רוחמה בן יוסף / לפי מעגל השנה ועוד )
לקרוא פרק מפרקי התהילים של פסוקי דזמרה (ללא הברכות). בתודעת הכנה לתפילה, ולא בתודעת "עול" מהתפילה.
אין זה משנה מה תבחרי לעשות בזמן הזה, רשמתי כאן מגוון של כיוונים, שאני מקווה שבאחד מהם קלעתי לסגנון שלך. תבחרי מתוכם משהו שאת מתחברת אליו, ואם לא, אני מקווה שזה יתן לך השראה למצוא את הפעילות שתתאים לך..
נושא התפילה ומשמעותה הוא רחב, וקשורות בו שאלות רבות ושונות, ניסיתי לדייק בדברי ספציפית לשאלתך. נראה שלבחור את התפילה הקצרה והבסיסית זו הדרך הנכונה כדי לגשר על הפער בין קביעות בתפילה לבין כוונה בתפילה. אך האם מדי פעם ישנם ימים בהם יש לך פנאי? יום חופשי בשבוע? יום שישי או שבת? נסי באותם ימים להאריך יותר בתפילתך. כך תשדרי לעצמך מסר ותזכורת לאן את שואפת.
הרבנית שירה היא בעלת תואר מנהיגה רוחנית והיתר הוראה מהמכון למנהיגות הלכתית במדרשת לינדנבאום ע"ש סוזי ברדפילד,מורה ורכזת ב'נתיב, המרכז הלאומי לזהות וגיור". 
 
 
הרחבות:
הרב חיים וידל – אחד המרבה ואחד הממעיט ובלבד שיכוון את ליבו לשמים – כאן
הרב מלמד בנושא כוונה בתפילה, בספר תפילת נשים בפניני הלכה – כאן
סיכום של דיני החיוב בתפילה ודיון בחלקי התפילה השונים – הרב מלמד – כאן
המלצות לספרים בנושא התפילה (רשימה חלקית ביותר. חלק מהספרים הם עיון בתפילה וחלקם הגות בתפילה)
חלק מההוצאות של סידורים, כדוגמת קורן – משלבים בתוך התפילה הרבה קטעי קריאה ופרשנות על התפילה.
עיון תפילה / הרב אורי שרקי
תפילת שמונה עשרה ויסודות האמונה / הרב עזרא ביק
הסידור והתפילה / הרב שטיינזלץ
תיכון תפילתי / הרב דב זינגר
נתיב בינה / הרב יעקובסון
התפילה, הרב אברהם יהושע השל
מקורות:
בין קבע לתחנונים:
משנה ברכות פרק ג משנה ג-ד: רַבָּן גַּמְלִיאֵל אוֹמֵר, בְּכָל יוֹם מִתְפַּלֵּל אָדָם שְׁמֹנֶה עֶשְׂרֵה. רַבִּי יְהוֹשֻׁעַ אוֹמֵר, מֵעֵין שְׁמֹנֶה עֶשְׂרֵה. רַבִּי עֲקִיבָא אוֹמֵר, אִם שְׁגוּרָה תְפִלָּתוֹ בְּפִיו, יִתְפַּלֵּל שְׁמֹנֶה עֶשְׂרֵה. וְאִם לָאו, מֵעֵין שְׁמֹנֶה עֶשְׂרֵה: רַבִּי אֱלִיעֶזֶר אוֹמֵר, הָעוֹשֶׂה תְפִלָּתוֹ קֶבַע, אֵין תְּפִלָּתוֹ תַּחֲנוּנִים.
בבלי ברכות כט ע"ב: רבי אליעזר אומר העושה תפלתו קבע וכו'. מאי קבע? אמר רבי יעקב בר אידי אמר רבי אושעיא כל שתפלתו דומה עליו כמשוי, ורבנן אמרי כל מי שאינו אומרה בלשון תחנונים, רבה ורב יוסף דאמרי תרוייהו כל שאינו יכול לחדש בה דבר, אמר רבי זירא אנא יכילנא לחדושי בה מילתא ומסתפינא דלמא מטרידנא, אביי בר אבין ורבי חנינא בר אבין דאמרי תרוייהו כל שאין מתפלל עם דמדומי חמה דאמר רבי חייא בר אבא אמר רבי יוחנן מצוה להתפלל עם דמדומי חמה, ואמר רבי זירא מאי קראה "ייראוך עם שמש ולפני ירח דור דורים"? לייטי עלה במערבא אמאן דמצלי עם דמדומי חמה. מאי טעמא? דלמא מיטרפא ליה שעתא.
בשולחן ערוך – או"ח הלכות תפילה סימן צח סעיף ג: יתפלל דרך תחנונים, כרש המבקש בפתח, ובנחת, ושלא תראה עליו כמשא ומבקש ליפטר ממנה.
כוונה בתפילה
מסכת מנחות, פרק יג, משנה יא – נֶאֱמַר בְּעוֹלַת הַבְּהֵמָה אִשֵּׁה רֵיחַ נִיחֹחַ (ויקרא א) וּבְעוֹלַת הָעוֹף אִשֵּׁה רֵיחַ נִיחֹחַ (שם), וּבַמִּנְחָה אִשֵּׁה רֵיחַ נִיחֹחַ (שם ב), לְלַמֵּד, שֶׁאֶחָד הַמַּרְבֶּה וְאֶחָד הַמַּמְעִיט, וּבִלְבַד שֶׁיְּכַוֵּן אָדָם אֶת דַּעְתּוֹ לַשָּׁמָיִם
ברכות לא ע"א – תנו רבנן: המתפלל צריך שיכוין את לבו לשמים. אבא שאול אומר, סימן לדבר: "תכין לבם תקשיב אזנך" (תהלים י יז). תניא, אמר רבי יהודה: כך היה מנהגו של רבי עקיבא, כשהיה מתפלל עם הצבור – היה מקצר ועולה, מפני טורח צבור, וכשהיה מתפלל בינו לבין עצמו – אדם מניחו בזוית זו ומוצאו בזוית אחרת, וכל כך למה – מפני כריעות והשתחויות
ברכות פרק ד משנה א – אֵין עוֹמְדִין לְהִתְפַּלֵּל אֶלָּא מִתּוֹךְ כֹּבֶד רֹאשׁ. חֲסִידִים הָרִאשׁוֹנִים הָיוּ שׁוֹהִים שָׁעָה אַחַת וּמִתְפַּלְּלִים, כְּדֵי שֶׁיְּכַוְּנוּ אֶת לִבָּם לַמָּקוֹם. אֲפִלּוּ הַמֶּלֶךְ שׁוֹאֵל בִּשְׁלוֹמוֹ, לֹא יְשִׁיבֶנּוּ. וַאֲפִלּוּ נָחָשׁ כָּרוּךְ עַל עֲקֵבוֹ, לֹא יַפְסִיק:
מסכת מנחות, פרק יג, משנה יא – נֶאֱמַר בְּעוֹלַת הַבְּהֵמָה אִשֵּׁה רֵיחַ נִיחֹחַ (ויקרא א) וּבְעוֹלַת הָעוֹף אִשֵּׁה רֵיחַ נִיחֹחַ (שם), וּבַמִּנְחָה אִשֵּׁה רֵיחַ נִיחֹחַ (שם ב), לְלַמֵּד, שֶׁאֶחָד הַמַּרְבֶּה וְאֶחָד הַמַּמְעִיט, וּבִלְבַד שֶׁיְּכַוֵּן אָדָם אֶת דַּעְתּוֹ לַשָּׁמָיִם:
מלאכת שלמה על המשנה (מסכם את רוב הדעות שמובאות בגמרא) – כובד ראש. בברייתא בבלי וירושלמי פליגא אמתניתין דבעינן נמי מתוך דברי תורה ולהכי נוהגין לומר זמירות ואשרי קודם תפלה ובגמ' בברייתא נמי גרסינן אין עומדין להתפלל אלא מתוך הלכה פסוקה כגון ההיא דר' זירא דבנות ישראל החמירו וכו' וה"נ גרסינן תו בברייתא בגמ' אין עומדין להתפלל לא מתוך עצבות ולא מתוך עצלות ולא מתוך שחוק ולא מתוך שיחה ולא מתוך קלות ראש ולא מתוך דברים בטלים אלא מתוך שמחה כגון דברי תנחומין של תורה כגון סמוך גאולת מצרים לתפלה או סמוך לתהלה לדוד שהוא שבח ותנחומין כגון רצון יראיו יעשה וכגון שומר ה' את כל אוהביו וכתבו תוס' ז"ל דכוותייהו קיי"ל:
רמב"ם – אין עומדין להתפלל אלא מתוך כובד ראש כו': רוצה לומר בכובד ראש לעמוד בכוונה וביראה כמו שאמר עבדו את ה' ביראה, ופירוש שוהין מתעכבין רוצה לומר שהן מתעכבים קודם התפלה שעה אחת כדי ליישב דעתם ולהשקיט מחשבותם ואז יתחילו בתפלה
סדרי עדיפות בחלקי התפילה – לנשים
השולחן ערוך (סימן נב סעיף א) פוסק שכדי להספיק להתפלל שמונה-עשרה עם הציבור ניתן לדלג על כל פסוקי דזמרה אולם אחרי התפילה יש לחזור ולקרוא פסוקי דזמרה למעט ברכות "ברוך שאמר" ו"ישתבח". הקיצור שולחן ערוך (סימן יד סעיף ז) והחיי אדם (כלל יט סעיף ה) פוסקים כך אף הם. הערוך השולחן (סימן נב סעיף ה) לעומת זאת, פוסק לפי הפשט של דברי רב נטרונאי גאון ועל סמך פסיקתם של הב"ח ושל הפרישה, שאין לחזור ולקרוא את הפרקים שהושמטו משום שאין זה ראוי לקרוא פסוקי דזמרה אחרי שמונה-עשרה. נראה שבמצב כזה יש לכל הפחות לומר "אשרי" כדי למלא את דרישת הגמרא לקרוא "אשרי" שלוש פעמים ביום… המשנה ברורה (סימן ע ס"ק ב) פוסק שמכיוון שנשים חייבות בתפילה (כפי שנראה בפרק יב) ומכיוון שפסוקי דזמרה נתקנו כהכנה לתפילה, הן ממילא חייבות בפסוקי דזמרה. הערוך השולחן (סימן ע סעיף א) חולק עליו וכותב שכעיקרון אין חיוב על נשים, אך מוסיף ואומר: "ויכולות לומר, ולמה לא יוכלו לזמר לה' כמו שעשתה מרים וכל נשי ישראל בקריעת ים סוף?" נראה שהערוך השולחן סובר שפסוקי דזמרה אינם קשורים מיסודם לתפילת עמידה ולכן נשים פטורות מקריאתם, כפי שהן פטורות מיתר מצוות עשה שהזמן גרמן. / הרב דוד ברופסקי – כאן
https://ph.yhb.org.il/03-15-07/ , https://ph.yhb.org.il/03-15-04/ דיונו של הרב מלמד בעיקר החיוב של פסוקי דזמרא באופן כללי ולעניין חיוב נשים בפרט.
לעניין קריאת שמע, נשים פטורות מקריאת שמע מכיוון שזו מצוות עשה שהזמן גמרא, אך בכל זאת ראוי שיקבלו על עצמן עול מלכות שמים. ובשביל זה מספיק לומר את שני הפסוקים הראשונים. ישנה מחלוקת לגבי החיוב של נשים להזכיר את יציאת מצרים מדי יום, ובאיזה אופן אפשר לקיים את החיוב, ניתן להשלים את החיוב הזה באמירת פרשת ציצית. ולכן אפשר לשלב אמירת כלל שלושת פרשיות השמע ולהצמיד גאולה לתפילה ורק בשלב מתקדם יותר להוסיף את ברכות שמע. https://ph.yhb.org.il/03-16-01/
אחרי שיצרנו תפילה שמורכבת מהבסיס של פסוקי דזמרא ושל עיקר קבלת עול מלכות שמים, עולה השאלה מה סדר העדיפות בשלב הזה, האם להרחיב את קריאת שמע לשלושת הפרשיות ולכלול את חיוב אזכור יציאת מצרים או להרחיב את פסוקי דזמרא? לדעות מסוימות לא נכון לומר את שתי ברכות 'ברוך שאמר' ו'ישתבח' וביניהם רק פרק אחד של אשרי בלא תוספת באופן קבוע. לענ"ד ראוי קודם להרחיב מעט את פסוקי דזמרא ולהוסיף לכל הפחות שני פרק הללויה (קמח, קנ) לפני שמרחיבים את קריאת שמע. שכן לכל הדעות קריאת שמע היא מצווה שנשים פטורות ממנה אך לגבי פסוקי דזמרא הדעות חלוקות ויש להתחשב בדעה שכשם שנשים חייבות בתפילה כך הן חייבות גם בהקדמה לתפילה שהיא אמירת קטעי פסוקי דזמרא. הסיבה שהקדמתי קבלת עול מלכות שמים לאמירת חלק כלשהו מפסוקי דזמרא הוא לפי הדעה שאפשר לדלג לגמרי על פסוקי דזמרא מכיוון שיוצאים ידי חובת שבח לקב"ה לפני הבקשות בתוך תפילת שמונה עשרה עצמה בשלוש הברכות הראשונות וכן לפי דיני דילוג על פסוקי דזמרא למי שמאחר לבית הכנסת וצריך להתפלל עמידה עם הציבור.### שאלה  
 תפילת נשים משותפת בימים הנוראים
האם נשים המתפללות יחד נחשבות ציבור? מה מותר לנשים לומר בתפילה המשותפת? האם אישה יכולה לתקוע ולהוציא את חברותיה בתקיעתה?
כחלק מההיערכות לקראת הימים הנוראים בצל הקורונה נעשים מאמצים בכל החזיתות. הציבור מתארגן להתאגדויות קטנות יותר, למציאת בעלי תוקע ובעלי תפילה לכל מניין כשלעצמו. התפילה בחוץ בשילוב עם מזג האוויר החם, הרצון למעט בחשיפה למי שאינו מן המשפחה הגרעינית מחייבים דיון נוסף על אורכה ועל החלקים הנחוצים באמירה, לעומת התוספות שניתן לדלג עליהן. בה בעת השאיפה היא לא לדלג על תוספות שאמנם אינן חלק מן התפילה העיקרית בראש השנה אולם הם נצרבו בתודעת הציבור כתזכורת למנגינת הלב של ראש השנה. כך הוא גם לגבי מינוני השירה המשותפת לעומת הקטעים הנקראים או נאמרים בלחש. בנוסף, לא מעט אנשים יצטרכו לנהל את ראש השנה או יום כיפור או שניהם מתוך בידוד. בהתאמה, הוצאו הנחיות גם לגבי אלו המתפללים ביחידות שהרי כידוע חלקים מן התפילה מחייבים נוכחות מניין גברים ויש עוד עניינים נוספים הנגזרים מן העובדה שהתפילה היא ביחידות (למשל, שעת תחילת תפילת מוסף שביחיד יש לפתוח בה רק לאחר עבור שלוש שעות ראשונות של היום שהם שעת דין אצל הקב"ה, וכן הוא לגבי תקיעות ליחיד).[1]
עניין אחד עדיין זוקק השלמה ולא ראיתי שהוא טופל באופן ציבורי. בחלק מן המקומות מתארגנות נשים לתפילה משותפת בציבור של עשר נשים או יותר בהתאם להנחיות. התארגנות כזו היתה קיימת בעבר במקומות שונים בעיקר במקומות שבהם יש תפילת נשים לאורך כל השנה וקבוצת התפילה היתה מעונינת לקיים את התפילה גם בימים הנוראים. אולם השנה בגלל המספרים הקטנים המותרים בהתקהלות, בלא מעט ישובים תיאלצנה הנשים לוותר על התפילה בציבור לטובת קיומו של מניין גברים. לכן, מתרבות קבוצות התפילה של נשים בלבד. ועולה השאלה מה מעמדה של קבוצה כזו להלכה ומהו ההלכות החלות עליה. אחת השאלות שמרחפות מעל תפיסת קבוצת תפילה כזו היא האם מדובר למעשה בתפילת יחיד או בתפילה של ציבור. ההשלכות של שאלה זו נוגעות לעניין חזרת הש"ץ, ועיתוי מוסף ותקיעות. אני מעלה כאן מתווה אפשרי לתפילות כאלה להבנתי:
אישה יכולה לתקוע בשופר.
קיימת מחלוקת אם אישה יכולה להוציא נשים אחרות ידי חובתן ונראה להלכה שיכולות. ובודאי שאפשרות זו עדיפה על פני תקיעה של גבר שכבר יצא ידי חובת תקיעה
רצוי לתקוע לכל הפחות 30 תקיעות.
התוקעת צריכה ללמוד הלכות תקיעה בשופר היטב, ולהעמיד מישהי שתקריא סמוך לה.
במהלך התפילה אין לומר קדיש וקדושה. ניתן לשיר חלקים מן הקדיש או מן הקדושה.
אבינו מלכנו ניתן לומר כרגיל.
לגבי חזרת הש"ץ- אין אומרים חזרת הש"ץ בציבור נשים על כן, ניתן לאומרו ללא שם ומלכות בברכות. על כן, ניתן לומר את הפסוקים של מלכויות, זכרונות ושופרות כרגיל ולתקוע על הסדר. וכן אין כל בעיה עם כלל הפיוטים.
קדיש וקדושה אינם נאמרים בציבור נשים.
אין כל מגבלה לגבי שעת תפילת מוסף וזמן התקיעות.
וידוי ואמירת אבינו מלכנו כרגיל.
קריאת התורה ללא ברכות ובלי עליות, אפשר מתוך חומש.
י'ג מידות – אינן נאמרות בציבור נשים. אך ניתן לומר בטעמים וכן גם אמירת א-ל מלך הקודמת לי'ג מידות.
 
 
הרחבות
תקיעת שופר לנשים על ידי אישה:
בשו"ע נפסק שנשים פטורות מתקיעת שופר משום שמצווה זו היא מצוות עשה שהזמן גרמא (בבלי קידושין כט, א; או"ח, תקפט, ג). אולם הוא מוסיף "אף על פי שנשים פטורות יכולות לתקוע" (עיטור, הל' שופר, צט, ד ד"ה גרסינן;שו"ע או"ח תקפט, ו). ולפי הרמ"א גם מברכות כדעת ר' תם וכבר נהגו נשים אשכנזיות לברך על כל מצוות עשה שהזמן גרמא (ראו גם חידושי הרשב"א, ראש השנה, לג, א ד"ה וכן הסכימו). אישה שתוקעת בשופר ודאי אינה מוציאה גברים ידי חובתם שכן היא פטורה מן התורה ממצווה זו בניגוד לגברים שחייבים במצווה זו מן התורה. למרות שאישה פטורה מתקיעת שופר התירו לנשים לתקוע בשופר אך נחלקו הפוסקים בטעם ההיתר אם מפני נחת רוח שעשו לנשים (הגה"מ שופר ב, א ואחרים) ואם מפני שמדובר בבת-דעת שיכולה להכניס עצמה לחיוב (עטרת זקנים או"ח, תקפט, ד"ה אישה פטורה ועוד). 
אולם, עדיין נשאלת השאלה אם אישה שתוקעת בשופר מוציאה נשים אחרות ידי חובה.  הזכרנו שיש שני נימוקים שונים שהובאו בפוסקים לכך שנשים תוקעות. האחד הוא משום שנחת רוח עשו לנשים. והנימוק השני הוא שזה מפני שיש להן יכולת להכניס עצמן לחיוב. לסבורים שנשים נכנסו לחיוב על ידי קבלתן לקיים את המצווה אישה חייבת ברמה מסוימת בתקיעה ועל כן יכולה להוציא את חברתה שחייבת בכך באותה הרמה- ידי חובתה. ורק אם מתייחסים לתקיעה כהתנדבות מוחלטת, כיוון שאין כאן מצווה שמא אין אישה מוציאה אישה ידי תקיעה.[2] אך להבנתי, גם אם אומרים שנשים פטורות משופר ומדובר ברשות בלבד, אפשר לומר שעם הרשות לתקוע ניתנה גם הרשות להוציא ידי חובה. אם מעיינים בדברי הפוסקים, לא נאמרו דברים מפורשים בעניין זה. הרמב"ם כותב: "כל מי שאינו חייב בדבר אינו מוציא את החייב ידי חובתו, לפיכך אשה או קטן שתקעו בשופר השומע מהן לא יצא" (הל' שופר וסוכה ולולב ב, ב). דיוק בדברי הרמב"ם מלמד שאישה אינה מוציאה את מי שחייב אך אפשר שהיא מוציאה את מי שרמת חיובו זהה לשלה ועל כן היא מוציאה נשים ידי חובה. ראיה חזקה יותר לעמדה זו ניתן להפיק מדברי הטור שכתב: "אנדרוגינוס מוציא את מינו שאם זה זכר גם זה זכר ואם זו נקבה גם זו נקיבה". כלומר, אנדרוגינוס מוציא אנדרוגינוס אחר שכן אמנם איננו יודעים את זהותו המינית, אבל גם אם הוא נקבה גם האנדרוגינוס השני הוא נקבה.[3] מכאן שהטור סבר שנקבה מוציאה נקבה. וגם מדברי היראים ניתן להסיק שנשים מוציאות זו את זו: "ואם יצא לא יתקע לנשים ולתינוקות דנשים פטורות דהו"ל מ"ע שהז"ג ונמצא תוקע לבטלה אבל הן יתקעו לעצמן דכיון דאין בתקיעה איסורא [דאורייתא] דתנא דבי שמואל [כ"ט ב'] כל מלאכת עבודה לא תעשו יצאו תקיעת שופר ורדית הפת שהיא חכמה ואינה מלאכה הלכך משום נחת רוח דנשים ותינוקות שרינן להו עד שילמודו… ונשים אין מתעסקין בהם ואף על גב דקי"ל כר' יוסי דאמר נשים סומכות רשות משום נחת רוח דנשים שרינן להו לסמוך באקפו ידייהו לעצמן שרינן משום נחת רוח אבל לאחרינא לא דאין אומרים לאדם חטא משום נחת רוח דנשים" (ספר יראים סימן תיט [דפוס ישן – קיז]). היראים סבור שתקיעה לנשים על ידי נשים עדיפה הלכתית מהאפשרות שגבר שיצא כבר ידי חובתו יתקע. כיוון שנשים לא חייבות במצווה לא ברור שמותר לגבר לתקוע להן מצד איסור תקיעה סתם ביום טוב.  אוסיף כאן סבררה נוספת שמא עיקר החיוב בשופר אינו בתקיעה אלא בשמיעת קול שופר. והתקיעה עצמה אינה המצווה כך שהשומעת יוצאת ידי חובה מצד שמיעתה ולא מצד תקיעתה של האישה התוקעת. אם כן, נראה שיש מקום לומר שנשים מוציאות נשים ידי חובת שופר. וכבר נזכר בפוסקים רבים שכך נהגו.
 
חזרת הש"ץ
חזרת הש"ץ נתקנה כדי להוציא את הציבור ידי חובת תפילה מתוך הנחה שחלק מן הציבור אינו יודע להתפלל. הדין של הוצאה ידי חובת תפילה את מי שאינה יודעת להתפלל חל גם בין נשים שהרי הן חייבות בתפילה. אך חזרת הש"ץ כשלעצמה היא דבר שבקדושה. על כן ככל דבר שבקדושה אינו נאמר בציבור נשים: "אין פורסין את שמע ואין עוברין לפני התיבה ואין נושאין את כפיהם ואין קורין בתורה ואין מפטירין בנביא ואין עושין מעמד ומושב ואין אומרים ברכת אבלים ותנחומי אבלים וברכת חתנים ואין מזמנין בשם פחות מעשרה" (משנה מגילה ד, ג). אם בציבור הנשים יש אישה שאינה יודעת להתפלל אפשר להוציא אותה ידי חובה אך לא באמצעות חזרת הש"ץ. לכן, אפשר לומר את הברכות ללא שם ומלכות, לומר את פסוקי מלכויות זכרונות ושופרות ולתקוע על הסדר. כמובן, שקדיש וקדושה אינם נאמרים בציבור נשים.
 
שעת מוסף ותקיעות
לגבי שעת תחילת מוסף וזמן התקיעות מובא בהלכה שיש להבחין בין תפילת הציבור ותפילת היחיד. ציבור המתפלל יכול להתפלל בכל עת אולם יחיד המתפלל אינו מתפלל מוסף לפני עבור שלוש שעות ראשונות של היום. וכך כתוב בשו"ע: "לא יתפלל ביחיד תפילת מוסף בראש השנה עד אחר ג' שעות היום" (או"ח, תקצא, ח). ובמשנה ברורה הוסיף "שלא יתקע תקיעת מצוה עד אחר ג' שעות על היום משום דיפקדו בדינו" (מ"ב, תקצא, יד). הסיבה לעיכוב התפילה והתקיעות היא שהשעות הראשונות של היום הן שעות שהקב"ה יושב בהם על כסא דין (וראו מגן אברהם אם זה בכל השנה או רק בראש השנה ומה ההבדל בין הימים השונים, מג"א ד"ה אבל). וכתב הט"ז: "אבל רבים ' הן אל כביר לא ימאס'". כלומר, שמגבלת השעה היא רק על תפילתם של יחידים. אך כשרבים מתפללים הקב"ה אינו מדקדק ומעיין בדינם. נראה שלעניינים אלו נשים המתפללות יחד אינן כיחידות אלא כציבור לגביו נאמר "הן אל כביר לא ימאס". על כן אין מגבלה על שעת התפילה והתקיעות.
 
[1] שו"ע אורח חיים, סי' תקצא, ח; משנה ברורה, שם, ס"ק יד,טו.
[2] ונדמה שזה יסוד ההבחנה בין מי שקבע שגבר שיצא ידי חובתו לא יתקע לנשים כיוון שהוא עצמו פטור מתקיעה כיוון ששמע כבר את התקיעות וכעת כשהוא תוקע לנשים שאינן חייבות בכך כלל הוא עובר על איסור של תקיעה סתם ביום טוב. לעומת פוסקים אחרים שקבעו שגם אם תקע כבר, יוכל לתקוע להן. ראו: לבוש ומהרי"ל, נזכרים במגן אברהם תקפט, ד. ואמנם יש עדיין לדון אם אישה היא בדין ערבות. ויש בזה מחלוקת בין הפוסקים ראו: צל"ח ברכות כ, ב ד"ה יוצא; דגול מרבבה או"ח סי' רעא, שו"ת הר צבי או"ח ב, סי' קכב; ר' עקיבא אייגר, ברכות כ, ב, ד"ה ונראה לי. אולם לדעתי יש לסכם כדברי הרב עובדיה יביע אומר א, או"ח סי' טו שנשים שייכות בדין ערבות במקום שחייבות במצווה.
[3] הטור סבור שאנדרוגינוס הוא ספק זכר ספק נקבה, אך יש רק שתי אופציות לגבי מעמדו. בניגוד לדעת הטור היו שסברו שאנדרוגינוס הוא בריה לעצמה ויש סברות נוספות. אך כאן אנו מתייחסים לטור אליבא דשיטתו. 
 
 חזרה  
נושאים נוספים. ### תשובה  
 יש לי שאלה
שם דואר אלקטרוני*
גיל מין אזור בארץ עדה \ מוצא נושא השאלה* השאלה*CAPTCHA
  
הפנייה ל"משיבת נפש" יכולה להיות אנונימית, עם זאת כל פרט שתבחרו לשתף יעזור לנו בדיוק התשובה והתאמתה אליך אישית. השאלות והתשובות יפורסמו באתר ללא פרטים מזהים ובמידת הצורך ישונו פרטים בגוף השאלה כדי להגן על צנעת הפרט.
בשל השאלות הרבות המופנות אל הרבניות אנו ממליצים להתאזר בסבלנות בהמתנה לתשובה. אם יש צורך במענה דחוף אנא ציינו זאת בפנייתכן. זמן המענה הרגיל הוא כשבועיים.
לתשומת לבכם, השאלות מגיעות למנהלות האתר, ומועברות למשיבות השונות בהתאם לתחומי העניין והפניות. אם ברצונכם להפנות שאלה לרבנית מסוימת אנא ציינו זאת בגוף השאלה.
עצם שליחת השאלה מהווה הסכמה לתנאים אלו.
תשובות הרבניות לשאלותיכם יתקבלו באמצעות הדואר האלקטרוני, אנא הקפידו לציין כתובת דואר אלקטרוני תקינה.
צור קשר  
 
אימייל: office@beithillel.org.il
ת.ד: 9725, ירושלים
שאלות אחרונות  
קשה לי להתפנות ללימוד תורה בשירות וזה חסר לי, מה אפשר לעשות?
איך אפשר לעשות תרגילי רצפת אגן מבלי להיאסר כשרואים הפרשות?
התפתחות רוחנית והשתלבות נשים בחיים התורניים בקהילה
האם מותר לי לעשות דיקור סיני לאמא שלי?
  בניית אתרי וורדפרס  
דילוג לתוכן
פתח סרגל נגישות
כלי נגישות
 
כלי נגישות
הגדל טקסטהגדל טקסט 
הקטן טקסטהקטן טקסט 
גווני אפורגווני אפור 
ניגודיות גבוההניגודיות גבוהה 
ניגודיות הפוכהניגודיות הפוכה 
רקע בהיררקע בהיר 
הדגשת קישוריםהדגשת קישורים 
פונט קריאפונט קריא 
איפוס### שאלה  
 לרבנית שלום
אני פונה אליכן לגבי צום בהנקה – אני מניקה תינוקת שביום כיפור תהיה בת חמישה חודשים ושבוע.
באופן כללי, ללא הנקה, אני מתקשה מאוד בצומות ומגיעה למצב של חולשה קיצונית המתבטאת בחוסר יכולת לעמוד וסף עלפון. לכן כבר שנים שאני צמה רק את תשעה באב ואת יום כיפור, ובשניהם אני מגיעה לתפילה רק בערב הצום ובמהלך היום אני נשארת בבית ונחה במיטה על מנת שאוכל להשלים את הצום.
מנסיון קודם בצום יום כיפור בהנקה, עם בני שהיה אז מבוגר בשבועיים מגילה של ביתי ביום הכיפורים הקרוב, שתיתי לשיעורין כל הצום, ולכאורה הרגשתי מצוין, כנראה בזכות הסוכרים שהיו במשקאות ששתיתי (מיצים שונים, בעיקר מיץ ענבים), וכן לא זיהיתי קושי בהנקה תוך כדי הצום. אך למרות זאת, בימים שאחרי הצום, חוויתי התמעטות משמעותית בחלב וכמעט איבדתי את ההנקה (ההנקה בסוף כן ניצלה בגלל תקופת מחלה של הבן שלי לאחר יום כיפור שגרמה לכך שהיה צמוד אלי 3 ימים ללא הפסקה מה שעודד מחדש ייצור של חלב).
כעת, עם ביתי, אני חוששת לקחת את הסיכון של התמעטות של החלב (שלא לדבר על איבוד ההנקה) כיוון שהיא, בשונה מבני בזמנו, מסרבת לחלוטין לקחת בקבוקים (עם חלב שאוב או תמ"ל), ברמה כזו שמאז תחילת שנת הלימודים היא מסרבת לשתות בפעוטון עד לשעה 4 אחה"צ, אז היא מגיעה הביתה ומשלימה איתי מספר הנקות ארוכות ורצופות יחסית. התחלנו לפני מספר ימים לתת לה לטעום מעט ירקות מבושלים בכדי שלא תצום שעות רבות כל כך בפעוטון, אבל היא עוד לא בגיל שאמורה להחליף את החלב באוכל באופן בלעדי.
אשמח להדרכתכן לגבי איך לנהוג במהלך צום יום הכיפורים הקרוב.
תודה רבה
 . ### תשובה  
 שלום וברכה, שאלתך חשובה, וציון גיל התינוקת תחי' חשובה ביותר כי יש לכך משמעות להלכה.
נשים חייבות לצום ביום כיפור שהוא צום חמור ומן התורה. יחד עם זאת, בחולים במצבים מסוימים (שו"ע או"ח סי' תריז, ב וסי' תריח, א) התירו אכילה ושתייה לשיעורים שאף הם אסורים מן התורה (ראו: שו"ע, או"ח, סי' תריח, ז-ח). במצבים מסוכנים יותר התירו כמובן לאכול ולשתות כרגיל (שם, ח). 
אשה מיניקה אינה מוגדרת אוטומטית כחולה, חלק מן הפוסקים ראו בה בריאה והמליצו שאישה מיניקה תתחיל לצום ורק כשחשה חולשה (והופכת לחולה) וכדו' תתחיל בשתייה לשיעורים. בנוסף יש הממליצים לשלב ביום כיפור הזנה אחרת (כגון מטרנה) עם ההנקה, ובכך להפחית את התלות בהנקה ואת הסיכון להתייבשות.
לעומת זאת, יש מספר מקורות המגדירים אישה שמיניקה כחולה (בבלי כתובות סה, ב; רמב"ם הלכות אישות פכ"א, הי"א). בנוסף על כך שממקורות אלו עולה שניתן להקל באישה מיניקה כשם שמקלים לחולה. 
במקרה שלך, על פי התיאור שלך את נוטה לעלפונות מחמת הצום והחולשה שלך היא מובהקת. ועל כן, ללא ספק את מוגדרת כחולה.
כל זה נוגע למצבך שלך. אבל יש כמובן פרמטר נוסף בדין מיניקות והוא מצב התינוק היונק. במצבים שבהם התינוק עדיין יונק בלבד ללא תוספות אחרות. ויש חשש שההנקה תייבש את האם, ובעקבות כך גם החלב עלול לאבד מאיכותו (פחות חומצות אמיניות, לקטוז ושומן) ובריאות התינוק  אף היא עומדת על כף המאזניים ולא רק בריאותה של האישה הרי שאנו נכנסים לחשש סכנה לתינוק. את מתארת שבתך אינה מוכנה גם לקחת תחליפים וגם עדיין אינה יכולה להיות ניזונה מתחליפים מוצקים. לכן, חשיבות השמירה על ההנקה ובריאות התינוק גדלה מאוד. והיא מוגדרת כספק נפשות ממש, שיוצאים להציל אותם בשבת.
אכן, ההמלצה המקובלת היא להרבות מאוד בשתייה בערב יום הכיפורים וגם באכילת מאכלים מזינים. כדי להימנע מחוויית התייבשות במהלך יום הכיפורים. כמובן, שהימנעות מיציאה לשמש ולתפילות ומנוחה עשויים להועיל כאן. ואני מבינה ממך שעל כך את כבר מקפידה.
אם למרות כל ההכנות האישה מכירה את עצמה ויודעת שיש חשש להתייבשות החלב בודאי שלכל הפחות יש לשתות לשיעורים, וזה נכון במצב כמו שלך בו התינוקת צעירה ומתבססת על יניקה בלבד שכל החששות מתעצמים עוד יותר כאמור. (ראו: שו"ת חתם סופר ח"ו סי' כג המפנה ל"דבר שמואל" ומתיר שתיה לשיעורים אף לבריא שיש חשש שיחלה במצבים מסכני חיים). הרב רבינוביץ' התייחס למקרה של מינקת וכתב על החשש לתינוק כך: "אפילו בולד בריא, אם ייפסק החלב פתאום ויצטרכו לתת לו בקבוק הלא שינוי וסת (=שינוי מן השיגרה) תחילת חולי מעיים, ולפעמים זה גורם לבעיות בדרכי העיכול. והרי סתם תינוק אפילו בריא נחשב כחולה אין בו סכנה לכל צרכיו וצער יתר בהחלט יכול לגרום לו סכנה. וכך מסיק המהרש"ם (דעת תורה או"ח סי' תקנ, א): נראה פשוט דמינקת אפילו אם היא אינה מצטערת אבל התינוק מצטער שאין לו מה לינוק יש להקל ואין לחוש להמנהג בזה…".
השותה לשיעורים ביום כיפור תשתה משקאות מזינים ( כגון: משקאות ממותקים). השתייה לשיעורים מוגדרת על ידי שני מדדים: מדד הכמות ומדד הזמן. 
מבחינת הכמות- מותר לשתות עד מלוא לוגמיו היינו מחצית מן הכמות שנכנסת בפה כשהוא מלא (יש למדוד מראש ולסמן בכוס את הכמות שהיא עד שיעור זה או להשתמש בכלי מכוייל למדידה). 
מבחינת הזמן- יש לשתות כל תשע דקות את הכמות הזו. וכשיש צורך גדול יותר, אפשר להפסיק לארבע דקות בלבד בין שתיה לשתיה. ובמצבים שגם זה אינו מספק יש להפסיק בין שתיה לשתיה פרק זמן של שתיית "רביעית" שהוא פרק זמן קצר ביותר (סי' תריח, ח) 
במקרה שלך אני ממליצה לשתות לשיעורים בהפסקות קצרות ביותר. בשום פנים ואופן לא להמתין תשע או ארבע דקות. די להמתין בין שתיה לשתיה טווח קצר של זמן, כחצי דקה (ראי משנה ברורה, תריב, לא) ולשתות שוב. 
כמו כן, כיון שאת מרגישה חולשה רצינית, ואת מוגדרת כחולה, מותר לך אף לאכול (סימן תריז). בפרט שלפי התיאור שלך שתיה לשיעורים לא חיזקה אותך באופן מספק. ושוב, יש עדיפות לאכילה לשיעורים (תריח, ז). שיעור האכילה המותר הוא של 30 סמ"ק, כיוון שמדובר ביחידת נפח, המשמעות היא שבמשקל יהיה הבדל בין מאכלים שונים. כדאי לבדוק זאת לפני יום כיפור על מנת לדייק בכך. בין האכילות יש להפסיק 9 דקות או לכל הפחות 7 דקות.  במידת הצורך, יש לעבור לאכילה רגילה, שמעיקר הדין הותר לחולה לאכול כפי הצורך.
גמר חתימה טובה
מיכל טיקוצ'ינסקי
 
הרחבה
שו"ת חתם סופר חלק ו – ליקוטים סימן כג### שאלה  
 . ### תשובה  
 בית
אודות
הרבניות
שאלות ותשובות
יש לי שאלה
תרומות
תפריט
 
טהרה
כשרות
מועדים
קהילה
שבת
תפילה וברכות### שאלה  
 שלום,
ביום כיפור הקרוב אהיה בע"ה בשבוע 25 להריון. האם עלי לצום?
אציין, שכאשר אני לא שותה מספיק במהלך היום אני מתחילה להרגיש התכווצויות בבטן. אני לא יודעת האם התכווצויות אלו מסוכנות, כי כמובן שאף פעם לא בדקתי את העניין. בכל פעם שאני מתחילה להרגיש ככה אני מקפידה לשתות הרבה כדי שזה יעבור.
אני חוששת מאוד שצום עלול לגרום לצירים מוקדמים, מה שממש לא מומלץ בשלב הזה.
איך עלי לנהוג?
תודה רבה
 . ### תשובה  
 שלום לך, אני מאחלת לך בשעה טובה ובריאות איתנה לך ולתינוקך שיוולד בעהי"ת.
בקצרה, חשוב מאד בראש ובראשונה להתייעץ עם רופאת הנשים שלך להבין את מצבך הספציפי והאם יש סיכונים שצריך לקחת בחשבון. לאחר בירור זה יש לברר איך להתנהל הלכתית על סמך מידע זה.
 
ובהרחבה, לפי ההלכה אישה בהריון תקין שלא כרוך בו סיכון (או היסטוריה של הריונות לא תקינים) – חייבת לצום, משום חומרת הצום (שו"ע או"ח תריז,א). אך בוודאי שבמקום שרופא מורה אחרת בשל סכנה  (או חשש סכנה) לאישה או לעובר יש לשתות לשיעורים ואף לשתות כרגיל במידת צורך (לפי הנחיות הרופאה) (שם ב-ג וסימן תרי"ח).
מכיוון שהדברים לא מוכחים מדעית, ישנם דעות שונות אצל הרופאים אך מרבית רופאים מסכימים שבמקרה של הריון תקין אין חשש סכנה לעובר או לאם אם האישה תצום במשך 25 שעות. במצב של היעדר היסטוריה יש מי שתמליץ מראש על שתיה בשליש האחרון כדי לא להגיע ללידה מוקדמת. (ראי בהרחבה ביחס לדעה אחרת)
אך כדי לענות על שאלתך באופן ספציפי למצב שלך יש לאמוד האם את בסיכון ללידה מוקדמת או האם קיים כל סיכון אחר לך או לעובר. לצורך כך חשוב לדעת אם מדובר בהריון ראשון שבו אין מידע מלידות קודמות או האם אין זה הריון ראשון ויש לך היסטוריה של ממנו אפשר ללמוד. יש צורך לברר גם מהם ההתכווצויות שאת חווה.
לכן – עליך להתייעץ עם הרופאה שלך כדי לברר מה מצבך הספציפי. במידה והרופאה תאמר שניתן לצום, חשוב לשאול באיזה מצב עלייך להפסיק לצום בשתיה לשיעורים או שתיה כרגיל, כגון אם תחושי צירים, לא תרגישי בתנועות העובר, התייבשות ועוד.
כדי שהרופאה תוכל לתת הנחיה חשוב לברר האם היא מבינה את חומרת הצום וחשיבותו עבורך, כדי שלא תקל במקום שאין צורך.
במידה והרופאה תאשר שההיריון תקין ומותר לך לצום צריך לדעת שלעומת הצום שהינו מצווה דאורייתא, התפילה ביום כיפור והתפילה במנין הינם מצוות דרבנן. ההשלכה לכך היא שעדיף לגייס את עזרתם של בן זוגך וקרובי משפחה אחרים שיטפלו בילדים במהלך היום כדי שאת תוכלי לנוח ולא להגיע למצב של שבירת הצום. אפילו במחיר שהם יאלצו להיעדר מתפילה בבית הכנסת או אפילו לא יתפללו כלל.
יש רופאים המייעצים להגיע מוכנה לצום, לוודא שאת שותה את כמות נוזלים הנדרשת בתקופת הריון ושאינך מגיעה למצב של התייבשות לפני הצום ולהימנע משתיה עם קפאין. רצוי ביום שלפני הצום להוסיף נוזלים נוספים אך לא בהגזמה.
הכנה נוספת נדרשת היא להיערך למצב שלא תרגישי טוב באופן חריג (מעבר לחולשה רגילה של היריון וצום, הקאות או התייבשות). במצב כזה כמובן שעלייך להתחיל לשתות לשיעורים (רצוי שתיה ממותקת ומזינה) ובמידת הצורך לשתות כרגיל. תוכלי לעיין כאן בהנחיות השתיה לשיעורים.
אני מאחלת לך צום טוב, ויום כיפור משמעותי ובשורות טובות.
גמר חתימה טובה,
רחל
 
הרחבה### שאלה  
 שלום, ביו"כ אהיה בע"ה בשבוע ה14.5 להריוני השלישי. בהתחשב בגילי ובכך שככלל צומות קשים עלי בד"כ, תהיתי האם קיימות קולות כלשהן במצבים מסוימים. אציין עוד כי יש לנו עוד 2 ילדים יחסית קטנים (3.5 ו-2) שעדיין אינם מתפקדים עצמאית, לא בשלים להגיע לביה"כ וזקוקים לנו (לי, בכיפור) בבית לאורך מרבית שעות היום.
אשמח לתשובתכן (:
תודה רבה מראש
 . ### תשובה  
 שלום יקרה, קודם כל שיהיה בשעה טובה ובבריאות בעזרת ה'.
אני מבינה שמעבר לכך שבאופן כללי צומות לא קלים לך, מתווספים על כך הקשיים של ההיריון ושל הטיפול בילדים קטנים.
בקצרה, חשוב מאד בראש ובראשונה להתייעץ עם רופאת הנשים שלך להבין את מצבך הספציפי והאם יש סיכונים שצריך לקחת בחשבון. לאחר בירור זה יש לברר איך להתנהל הלכתית על סמך מידע זה.
 
ובהרחבה, למרות הקושי, הפסיקה היא שאישה בהריון תקין שלא כרוך בו סיכון (או היסטוריה של הריונות לא תקינים) – חייבת לצום, משום חומרת הצום (שו"ע או"ח תריז,א). אך בוודאי שבמקום שרופא מורה אחרת בשל סכנה או חשש סכנה לך או לעובר יש לשתות לשיעורים ואף לשתות כרגיל במידת צורך לפי הנחיות הרופאה (שם ב-ג וסימן תרי"ח).
מכיוון שהדברים לא מוכחים מדעית, ישנם דעות שונות אצל הרופאים אך מרבית רופאים מסכימים שבמקרה הרגיל אין חשש סכנה לעובר או לאם אם האישה תצום במשך 25 שעות. (בהיעדר היסטוריה יש מי שתמליץ מראש על שתיה בשליש האחרון כדי לא להגיע ללידה מוקדמת). לכן עליך להתייעץ עם הרופאה שלך כדי לברר מה מצבך הספציפי על סמך נתוני היריון זה והיסטוריית ההריונות שלך בעבר. בנוסף חשוב לשאול באיזה מצב עלייך להתחיל לשתות (לשיעורים או כרגיל) כגון אם תחושי צירים, לא תרגישי בתנועות העובר, התייבשות ועוד.
כדי שהרופאה תוכל לתת הנחיה חשוב לברר האם היא מבינה את חומרת הצום וחשיבותו עבורך, כדי שלא תקל במקום שאין צורך.
במידה והרופאה תאשר שההיריון תקין ומותר לך לצום צריך לדעת שלעומת הצום שהינו מצווה דאורייתא, התפילה ביום כיפור והתפילה במנין הינם מצוות דרבנן. ההשלכה לכך היא שעדיף לגייס את עזרתם של בן זוגך וקרובי משפחה אחרים שיטפלו בילדים במהלך היום כדי שאת תוכלי לנוח ולא להגיע למצב של שבירת הצום. אפילו במחיר שהם יאלצו להיעדר מתפילה בבית הכנסת או אפילו לא יתפללו כלל.
יש רופאים המייעצים להגיע מוכנה לצום, לוודא שאת שותה את כמות נוזלים הנדרשת בתקופת הריון ושאינך מגיעה למצב של התייבשות ולהימנע משתיה עם קפאין. רצוי ביום שלפני הצום להוסיף נוזלים נוספים אך לא בהגזמה.
הכנה נוספת נדרשת היא להיערך למצב שלא תרגישי טוב באופן חריג (מעבר לחולשה רגילה של היריון וצום, הקאות או התייבשות). במצב כזה כמובן שעלייך להתחיל לשתות לשיעורים (רצוי שתיה ממותקת ומזינה) ובמידת הצורך לשתות כרגיל. תוכלי לעיין כאן  בהנחיות השתיה לשיעורים.
אני מאחלת לך צום טוב, ויום כיפור משמעותי ובשורות טובות.
גמר חתימה טובה,### שאלה  
 שלום רב. ### תשובה  
 השאלה שלי היא בנוגע למהות האהבה שבין שני בני הזוג. זה שאלה גם כללית וגם בנוגע אלי. כשפגשתי את אשתי התאהבתי בה מיד וכיום אנחנו נשואים שבע שנים. אני עברתי כל מיני שינויים והתפתחויות ביחס לחיים וליהדות, ועברתי מגישה "חרדית" לגישה יותר פתוחה וקשובה. 
והנה כמה שינויים ותמורות שעברתי הם גרמו לחיכוכים ביני לבין אשתי מאחר שהיא רצתה שאני ימשיך להיות אותו אדם שהיא התחתנה אתו, לעומת זו אני הבנתי שיש הסתכלויות אחרות ולא הרגשתי בנוח להשאר בתבנית החרדית הקלאסית.  יש הרבה תפיסות סותרות בינינו בנוגע למה אכן דרך ה'. האם עכשיו שאין התפיסות שלנו בחיים דומות מתערער דבר שהיה בבסיס הקשר שלנו – המסע המשותף של החיים לכיוון מסויים? מצד שני אני רואה שביחד עם אשתי בנינו יחד בניין, דהיינו משפחה. וכן אני חושב שביחד נוצר בינינו זהות משותפת, שמלבד מה שאני אני והיא היא, חוץ מזה יש אישיות שנוצרה בין שנינו, איזה זהות משותפת, שנותן את אותותיו גם באשיות שלנו. 
ברצוני להבהיר שאשתי היא אשה מיוחדת ואני לא חושב על האפשרות של פירוד. 
בקיצור השאלה היא מה בעצם החיבור בין איש לאשה, ואיך ההסתכלות הנכונה על הקשר בין שני בני הזוג, בידיעה שהאדם משתנה ומתפתח לאורך חייו. ואולי אין באמת קשר לדיעות והתפיסות חיים של כל אחד ביחס לקשר הנישואין ויש משהו מעבר לזה. ואם כן, מהו? 
תודה רבה
 
תשובה: 
 
שלום לך,
בשאלתך ביטאת אהבה רבה – אהבה לאשתך, אהבה לתורה שאתה לומד, ואהבה לאמת הפנימית שלך.
כולן אהבות עוצמתיות, טובות ורצויות לבורא, ואתה עושה כמיטב יכולתך לא לוותר על אף אחת מהן. עצם פנייתך ושאלתך מעידות על כך.
אתה כותב שאתה עובר תהליך שינוי הדרגתי, אשר אשתך אינה שותפה לו. ממצב זה נובע קושי בינך לבינה, מתוך ציפייתה שאתה תישאר בעמדות שאחזת בהן כשנוצרה הזוגיות שלכם, והחשש של שניכם שאולי השינוי שאתה עובר מערער את יסודות הזוגיות.
 
האם שינוי עמדות ואמונות של אחד מבני הזוג מערער את הזוגיות? זוהי שאלה מורכבת. מצד אחד, "ויפח באפיו נשמת חיים" (בראשית ב'), הקב"ה נתן באדם נשמה חיה שמתפתחת ולומדת כל החיים, ומי שקשוב לנשמתו מוצא שהוא מתפתח וצומח בכל שלב. רוב בני האדם אינם נשארים בדיוק בנקודה בה היו בגיל צעיר. 
מצד שני, בני הזוג התחתנו על סמך היכרות ובחירה. "נָתְנוּ אֱמוּנָתָם זֶה לָזוֹ וְזוֹ לָזֶה" (רש"י תענית ח.), ברור שהם מצפים זה מזו לעקביות כלשהי, שהאדם לו נישאו יהיה אותו אדם גם בהמשך החיים. זהו הבסיס למתן האמון ההדדי.
כיוון ששני הצדדים קיימים ואמיתיים, יש צורך למצוא איזון ביניהם. איזון זה שונה מזוג לזוג, ואף משתנה בין תקופות החיים השונות של כל זוג. נראה שזיהית שאתם נמצאים בנקודה כזו, של צורך למצוא מחדש את האיזון שלכם בין התפתחות והתחדשות לבין שימור ועקביות של כל אחד מכם. 
 
נקודה כזו מאתגרת ומעוררת חששות מוצדקים, אך יכולה גם להביא לצמיחה חיובית בקשר בין השניים. זאת משום שהיא מאפשרת לבדוק מחדש מהו הבסיס שלכם למסע המשותף אליו יצאתם.
כפי שביטאת בעצמך בשאלתך, האמונות והתפיסות המשותפות היו הבסיס לזוגיות. אולם, מכל הנשים המחזיקות באמונות דומות לשלך בחרת באשתך דווקא. ראית בה משהו מעבר לרובד המחשבתי של תפיסות על החיים, חשת חיבור עמוק יותר אליה דווקא, גם אם לא ניתן להגדיר במדויק מהו. גם היא בחרה בך לא רק בגלל אמונותיך, אלא בגלל משהו עמוק יותר שחשה בך. 
רבדים עמוקים אלה הם כעין הקרקע שעליה צמח הבית שלכם, או "האישיות המשותפת" שתיארת, שהיא לב הזוגיות. כאשר מתואר בגמרא ש"בעל האבידה מחזר אחר אבדתו", הכוונה לאבידה עמוקה, חלק פנימי של האדם, עצם מעצמיו, לא חלק ממוחו החושב או ממבטו החוצה על החיים. מה שמחפשים באמת הוא חלק מהפנימיות. דווקא לכן קשה להגדיר נקודת חיבור זו במדויק, בהיותה שייכת לתחום הפנימי והמכוסה של נפשנו, ודווקא לכן היא זו המעניקה את הברכה ל"אישיות המשותפת" שבונים בני הזוג. אין הברכה שורה אלא בדבר הסמוי מן העין.
לכן, הריחוק הנוצר ביניכם מהווה הזדמנות להתמקד יותר ברובד העמוק המחבר. כשהמדרש אומר, "איש ואשה, זכו – שכינה ביניהם" (נזיר יז.), הוא מתייחס לחיבור האותיות י' ו-ה' שבמילים "איש" ו"אשה" כחיבור שיוצר את נוכחות השכינה. זהו בעצם חיבור של האותיות השונות בין האיש והאשה, כלומר זהו המפגש של השוני ביניהם. השוני עצמו הוא חיובי עד כדי כך שהוא יוצר את נוכחות השכינה.
 
נקודה נוספת שכדאי לבחון היא, האם יתכן שהבעיה אינה רק מה שאתה חושב שהיא?
שאלתך מעלה שאלות-המשך רבות; חלקן אולי לא קשורות כלל למציאות שלך, וחלקן אולי רלוונטיות וחשובות. נציג אותן, ואתה הוא היודע אלו מהן קשורות באמת למצבכם.
האם מה שגורם לחיכוכים עם אשתך הוא אכן השינוי בסגנון לימוד התורה שלך ובהשקפותיך? אולי יש כאן בעיה אחרת, שאינה מקבלת ביטוי מפורש אבל מטרידה ומתסכלת? בשאלתך תיארת את אשתך כיציבה באמונותיה ועקבית בדרכה; האם גם לה יש אפיק להתפתחות וצמיחה, האם היא יכולה "להרשות לעצמה" להפנות כוחות וזמן לכך? אולי היא זקוקה לאפיק כזה, באופן המתאים לה ולדרכה?
ואולי, מתוך הבית והנאמנות לתפקיד האימהי, גם אשתך מתפתחת ועוברת שינוי? לאיזה כיוון היא הולכת בשנים הללו?
יכולות להיות סיבות רבות לתחושותיה, בכיוונים אלה או בכיוונים שונים בתכלית.
 
קשה משאלתך לדעת האם עניינים אלה נידונים בפתיחות בינך לבין אשתך, או מהי הדרך המתאימה לכם לדון בהם. היכולת לשוחח בפתיחות, להקשיב גם כשקיים שוני ועימות, ולכבד את הבחירות של כל אחד מכם – היא המפתח להתקדמות לכיוון של תחושת קירבה עמוקה יותר. אם אתה חש שחסר לכם משהו מיכולות אלה, כדאי להיעזר בדמויות ששניכם מעריכים או בהדרכות טובות שניתן ללמוד וליישם. אתה מוזמן לחזור אלינו אם תרצה הפניות ספציפיות ונשמח לסייע.
 
בנוסף, לצד ההתייחסות אל המרחב הזוגי שלכם, כדאי להפנות מבט גם אליך עצמך. נשמע שאתה כרגע במישור של חיפוש מענה לעצמך, ללבטיך האישיים, וזה שלב חשוב והכרחי מאין כמותו. אתה מתאר תהליך של מסע פנימי עמוק. מסעות כאלה פעמים רבות מאפשרים שינוי לטובה בדברים רבים, עם זאת הם לעיתים מעוררים בנו גם ספקות ותהיות, ואף לעיתים רגשות כמו אשמה או בושה. גם אם אלו מתעוררים, אין זה אומר שהתהליכים עצמם שגויים או שליליים. לפעמים שיחה עם חבר טוב, דמות רוחנית שאתה סומך עליה וקרוב אליה, קרוב משפחה שיש ביניכם שיחה פתוחה, או אפילו איש מקצוע, יכולים לעזור ולהקל.
 
בברכת "רְאֵה חַיִּים עִם אִשָּׁה אֲשֶׁר אָהַבְתָּ" (קהלת ט), ובהצלחה רבה.### שאלה  
 שלום הרבנית,
בעוד שבועיים יש לאבא שלי ייארצייט. אני נוהגת כל שנה כבר 22 שנים לומר קדיש בשלש התפילות שביום הפטירה. חשוב לי מאד למצוא דרך לומר קדיש למרות מגבלות הקורונה. יש אצלנו מניין רחוב אבל אני לא משתתפת בו כי אני בקבוצת סיכון ונמנעת ממרחבים עם אנשים רבים גם אם זה בחוץ. האם אוכל לומר קדיש מהמרפסת שלי ולהיחשב כאילו אני מתפללת עם המנין כדי לומר קדיש?
 . ### תשובה  
 פונה יקרה
שמחתי בשאלתך. חכמים ראו בצידוק הדין ביום הפטירה מעלה רוחנית לנשמתו של הנפטר, אך ציון זכרם הינו מעלה רוחנית גם לבת המכבדת את הוריה. את מעידה על עצמך שאת אומרת קדיש ביום פטירת אביך מזה עשרים ושתיים שנה, והנחישות שלך להתמיד בכך היא לכבודך. אמירת קדיש על ידי אישה היא נושא שנידון בספרות ההלכתית כבר מהמאה ה 17. אפשר לקרוא דיון מפורט בדעות הפוסקים בנושא זה כאן.
שאלתך מתייחסת לאפשרות לומר קדיש כחלק ממניין שנפגש ברחוב, אך מתוך המרפסת האישית שלך. התשובה הקצרה היא שאת יכולה לומר קדיש מתוך המרפסת האישית שלך, כאשר יש מניין אנשים בטווח ראייה ברחוב ובמרפסות קרובות אחרות.
ובהרחבה, הגמרא מתייחסת בכמה מקומות לאפשרות לצרף אנשים למניין לצורך דברים שבקדושה בזמן תפילה, למרות שהם אינם עומדים בסמיכות זה לזה. בתלמוד הבבלי (עירובין צב ע"א) הגמרא דנה בתנאים שבהם שליח ציבור יכול להוציא תשעה מתפללים ידי חובתם כאשר הם אינם עומדים יחד באותה חצר. מסוגייה זו עולה שכל העשרה צריכים לעמוד ברשות אחת. אך הכרעה זו נראית כסותרת את הכרעת הגמרא בשני מקומות אחרים (פסחים פה ע"ב; סוטה לח ע"ב). מהדיון במקומות אלה עולה שמחיצה איננה יוצרת חיץ בין היחיד לבין הציבור בנוגע לתפילה וברכת כהנים. לסוגיות אלה מצטרף דיון בתלמוד הירושלמי (ברכות, פרק ז' הלכה א') באשר לתנאים שבהם שתי חבורות שיושבות בחדרים או בבתים שונים יכולים להצטרף לזימון לברכת המזון.
בעקבות סוגיות אלה פסקו הראשונים שלתפילה יש צורך בעשרה אנשים הנמצאים בבית אחד, אך  התעוררה מחלוקת לגבי ראייה. הראשונים נחלקו האם אדם שעומד אמנם מחוץ לבית אך נראה דרך החלון יכול להצטרף למניין. הרמב"ן, הרשב"ש ומסדר מחזור ויטרי החמירו ולא התירו תפילה אלא בבית אחד ממש. לעומתם רס"ג, ראבי"ה  ורשב"א, סברו שאפשר להשוות בין דין זימון לברכת המזון בשלושה לדין תפילה בעשרה. אם אפשר להשוות בין דין הזימון לדין המניין, אפשר להקל גם כשעשרה אנשים נמצאים בשתי רשויות שונות, בתנאי שהם רואים זה את זה.
גם האחרונים נחלקו בסוגייה זו. הם נחלקו בשאלה האם אדם שפניו נראים דרך החלון, אך ראשו איננו מצוי בפועל בתוך החלון, יכול להצטרף למניין, שהרי אי אפשר לומר שהוא מצוי בחדר (ראה הרחבה).  השולחן ערוך פסק שאדם שמראה את פניו משם, גם אם החלון גבוה מאד, מצטרף לתשעה אנשים שעומדים בתוך בית הכנסת (ראי הרחבה). אמנם אחרונים רבים החמירו לעניין זה (ראו הרחבה), אך המשנה ברורה (או"ח, נ"ה, סקנ"ז) פסק מפורשות שבשעת הדחק אפשר להקל אפילו בעומדים לגמרי לחוץ. על בסיס פסיקה זו, באביב האחרון בעקבות מגפת הקורונה, נפסק להלכה על ידי הרב שטרנבוך, הרב אשר וייס  ופוסקים רבים אחרים שראייה מעבר לחלון מספקיה לצורך הצטרפות למניין. על פי פסק זה הותרו להלכה מנייני המרפסות, אם כי הרב יצחק יוסף פסק להחמיר בנושא זה. 
למסקנה, בימים אלה שבהם עדיין משתוללת מגפת הקורונה, יש די פוסקים שאפשר לסמוך עליהם לקיים מניין על ידי עשרה אנשים שחלקם נמצאים ברחוב וחלקם עומדים במרפסות ביתם, כך שהם רואים (ושומעים) זה את זה.
לאור האמור, אין שום מניעה שתאמרי קדיש על אביך מתוך מרפסת ביתך בימי הקורונה. המצב שבו  את עומדת במרפסת ביתך, ויש אפשרות פיזית שמניין אנשים בחצר, ברחוב ובמרפסות אחרות יכולים לראות אותך, איננו שונה בתקופה זו ממצב שבו את עומדת בעזרת הנשים ואומרת קדיש כאשר יש מניין אנשים בבית הכנסת.
אני מאחלת לך ולכל עם ישראל שנזכה להתפלל את כל תפילותינו בבתי כנסיות וברוב עם וקהל במהרה
חנה השקס
 
הרחבה
הבית יוסף, אורח חיים סימן נה, מביא שלוש דעות לגבי השאלה האם אדם הנמצא בחלון נחשב כמי שמצוי בתוך החדר ומחוצה לו:
וכתב רבינו ירוחם שנראה לו שבכל זה הוא הדין לבית הכנסת דגגין ועליות אינם בכלל בית והחלונות ועובי הכתלים כלפנים. ומשמע לי דהאי דחלונות ועובי הכתלים כלפנים – כשראשו ורובו בחלון או על עובי הכותל הנראה מתוך הבית.
ומצאתי שכתב רבינו הגדול מהר"י אבוהב בשם גאון דמכניס ראשו בחלון מצטרף עמהם למניין עשרה, ולא חילק בכך.
וכן כתב באורחות חיים, וזה לשונו: כתב רבינו האיי: מי שעומד אחורי בית הכנסת וביניהם חלון, אפילו גבוה כמה קומות, אפילו אינו רחב ארבע, ומראה להם פניו משם – מצטרף עמהם לעשרה, עד כאן לשונו".
על פי הדעה הראשונה, רבינו ירוחם, צריך להיות רוב הראש בתוך החלון כדי שייחשב בתוך הבית. אך ניסוחו של מהר"י אבוהב "מכניס ראשו בחלון" מתפרש בשני אופנים. חלק מהפוסקים הבינו מכך שראשו של המתפלל צריך להיות "בתוך החלון" כלומר בצידו הפנימי של החלון, כדי שייחשב שהוא בתוך חדר התפילה. לעומת זאת מדברי רב האי גאון "ומראה להם פניו" אפשר להבין שמספיקה ראייה בלבד לצורך מניין ולכן אפשר לוותר על הצורך שכל העשרה יהיו ממש באותה הרשות.
השולחן ערוך באורח חיים סימן נה סעיף נ"ד משתמש בלשונו של האורחות חיים אך מאפשר לחלון להיות גבוה מאד:
מי שעומד אחורי בית הכנסת וביניהם חלון, אפילו גבוה כמה קומות, אפילו אינו רחב ארבע, ומראה להם פניו משם, מצטרף עמהם לעשרה.
המחלוקת נמשכה גם אצל האחרונים. דוגמא למי שמבין את מהר"י אבוהב לחומרא הוא הרב חיים הירשנזון, שו"ת מלכי בקודש (ק"י ע"ב) המחייב שהראש יהיה בתוך עובי החלון ולא מסתפק בראייה בלבד:
"גם מאי דמייתי משם מהר"י אבוהב דמכניס ראשו בחלון מצטרף עמהם, לאו למימרא דבראיית פנים סגי (=מספיק)  אפילו שיהא רשות לעצמו, אלא לומר דלא בעינן (=לא צריך) שייכנס ראשו ורובו אלא בהכנסת הראש סגי, דבהכנסת הראש לחודיה חשיב כאילו כל גופו על החלון. ועל זה מייתי משם האורחות חיים לומר דלא בעינן שיהא כל גופו שם אלא שאף על פי שהחלון קטן שאינו נכנס אלא ראשו חשיב כאילו כולו הוא בחלון. וכל שהפנים – שהן העיקר – הן שם…".
לעומתו המשנה ברורה אורח חיים סימן נ"ה, סקנ"ז פסק להקל:
וקצתם בעזרה — ה"ה אפי' אם ט' בבהכ"נ ויחיד בעזרה. כתב הפמ"ג דההיא דסעיף י"ז וי"ח וי"ט מיירי בשאינן רואין זה את זה. דברואין זה את זה אפילו בשני בתים ממש מצטרפין דומיא דזימון לקמן בסי' קצ"ה ויש מחמירין אפילו ברואין ובמקום הדחק אפשר שיש להקל:### שאלה  
 שלום רב!
בע״ה בני יישא את בחירת ליבו בחודש הבא והוריי אשר מתגוררים בחו״ל לא יוכלו לטוס להשתתף בחתונת נכדם. האם ניתן לכבד את אבי באחת משבע הברכות מתחת לחופה כאשר הוא יברך באמצעות האפליקציה של זום?
בתודה מראש ובברכת התורה והמצווה
 . ### תשובה  
 שלום רב
תודה על שאלתך. הנושא שהעלית הוא אחד הנושאים ההלכתיים החשובים שעולים בתקופת מגפת הקורונה. מעבר לקושי ולכאב שמעוררת המגפה עצמה, ימי המגפה אינם מתירים לנו לקיים את חיינו בצורתם הרגילה, ואנו נפגעים מכך מבחינה רוחנית ורגשית. אחד האתגרים הכואבים ביותר היא הצורך לבטל את מצוות כיבוד ההורים מפני פיקוח נפש. אתגר כואב נוסף הוא חוסר היכולת להתכנס יחד לקיום המצוות בבחינת "ברוב עם הדרת מלך". שאלתך מעלה את שני אלה כאחד, ולכבוד הוא לך שאתה מתלבט כיצד לצאת ידי חובתך בצורה המיטבית לגבי שניהם. 
כבר בתחילתה העלתה מגפת הקורונה והסגר שנדרש בגינה, עלתה השאלה האם מפגש וירטואלי יכול להיחשב כציבור לצורך תפילה ואמירת דברים שבקדושה.  הפוסקים התבקשו בכך לשתי סוגיות. הסוגיה הראשונה היא סוגיית הצירוף למניין על ידי ראייה. הסוגיה השניה היא האם ראייה וירטואלית, כמו זו שמתרחשת ביישומי מחשב כמו זום נחשבת ראייה לצורך הלכתי.
בקצרה, התשובה היא שלא ניתן לומר את ברכת החתנים בזום מכיוון שברכת החתנים (שמכונה אצלינו "שבע ברכות") היא ברכת השבח שצריכה פרסום בקהל עם ולכן נדרשת נוכחות במקום שיש בו מניין. אמנם בתקופת הקורונה המרחב הוירטואלי הפך להיות מעין מרחב משתף של הציבור, אך עדיין קשה להתייחס אליו כמקום התכנסות.
להלן אפרט את שיקול הדעת ההלכתי.
 הגמרא מתייחסת בכמה מקומות לאפשרות לצרף אנשים למניין לצורך דברים שבקדושה בזמן תפילה, למרות שהם אינם עומדים בסמיכות זה לזה, או אינם נמצאים בתוך אותו בית אך רואים זה את זה, לדוגמא, דרך חלון. אין כאן המקום לפרט את הדיון ההלכתי בנושא. נציין רק שפוסקים רבים החמירו לעניין זה, אך המשנה ברורה (או"ח, נ"ה, סקנ"ז) פסק מפורשות שבשעת הדחק אפשר להקל אפילו בעומדים לגמרי מחוץ לבית ונראים רק דרך החלון. על בסיס פסיקה זו, באביב האחרון בעקבות מגפת הקורונה, נפסק להלכה על ידי הרב שטרנבוך, הרב אשר וייס[1] ופוסקים רבים אחרים שראייה מכבר לחלון מספיקה לצורך הצטרפות למניין. על פי דעות אלה הותרו להלכה מנייני המרפסות, אם כי הרב יצחק יוסף פסק להחמיר בנושא זה.[2] הרחבה בדיון ההלכתי בסוגיה זו ניתן לראות בתשובתי כאן.
ההסתפקות בראייה לצורך מניין מובילה אותנו לסוגיה השנייה והרלוונטית לעניינינו, שאלת הראייה הוירטואלית. עוד לפני פרוץ מגפת הקורונה נידונה שאלת החשבת מפגש וירטואלי לצורך מניין בהקשרים כגון יציאה ידי חובה בקריאת מגילה משידור אלקטרוני.[3] הדיון על החשבת ראייה כזו כראייה לצורך קיום מצוות מתחיל מהדין במסכת ראש השנה (כד ע"א), לגבי ראיית הלבנה. הברייתא במקום דוחה עדות על ראיית הלבנה המשתקפת במים והרמב"ם בהלכות קידוש החודש (ב', ה') פוסק מפורשות ש"אין זו ראייה ואין מקדשין על ראייה זאת".
בעולם המודרני תורגמה שאלת השתקפות הלבנה במים לראייה באמצעים טכנולוגיים. בראיה על ידי אמצעים אלה מה שאנו רואים הוא לא הדבר עצמו, אלא ה"רושם" שהדבר הטביע על דבר אחר בזכות האמצעי הטכנולוגי. אולם, קיומם של אמצעים אלה בעולם המודרני מעלה את השאלה האם הבעייה בעדות שעולה מהברייתא נובעת מרמת הדיוק בראייה, או מעצם העובדה שהראייה לא הייתה של הדבר עצמו אלא של הרושם שלו, ולכן אין להחשיב את הפעולה לראייה (להבחנה שעורכים הפוסקים בין השניים, ראו הרחבה)  רוב מכריע של הפוסקים האחרונים לא קיבלו עמדה זו ופסלו את מעמד הראייה באמצעים טכנולוגיים כראייה.[4]
כאשר עלתה השאלה לגבי מניינים בתקופת הקורונה, ועלו שאלות לגבי קיום מניינים בזום ובעיקר לגבי אמירת קדיש, נפסק להלכה על פי רוב מכריע של פוסקי זמננו,[5] שמניין אנשים שרואים זה את זה באמצעות יישומים כזום אינם נחשבים למניין, משום שאין הראייה הוירטואלית נחשבת כראייה.  מובן שאפשר לקיים התכנסויות ציבוריות לצורך חוויית עבודת ה' המשותפת, אך אין לראות בכך תפילה בציבור מעבר למה שאפשר לומר בתפילת יחיד.
לכאורה, היה אפשר לחשוב שאפשר להקל בברכת חתנים לעניין הצטרפות המברך למניין.  זאת משום שהדעה הרווחת בין רוב הפוסקים היא שברכת החתנים היא ברכת שבח, ומסיבה זו אפשר להקל בברכה זו מבחינות מסויימות.  אבל בשל מעמדה כברכת שבח הנאמרת בקהל עם אין  להקל בברכת חתנים לעניין ההצטרפות למניין, ומותר לאומרה רק במניין של עשרה לכל הדעות. מכיוון שראינו לעיל שמי שאיננו מצוי עם הציבור במקום שאפשר לכל הפחות לראות אותו לא מצטרף למניין, הרי אין לומר ברכת חתנים מחוץ לטווח ראייה של שאר הציבור. ואין להתיר לאביך לומר ברכה משבע הברכות דרך "הזום".
יש להוסיף שאין בפסיקה זו כדי לומר שאין לכבד אותו על ידי השתתפות בדרך אחרת במהלך הטקס. ישנן דרכים הנוהגות היום כדי לשלב נשים בחופה, לדוגמא, הקראת הכתובה, אמירת ברכה שמינית של הרב עמרם גאון (ראה כאן), אמירת פיוט על ירושלים לפני שבירת הכוס, דברי ברכה לחתן ולכלה ועוד.
אין לי ספק שרצונך הכן לכבד את אביך, ונחישותך לפעול על פי ההלכה יהיו לצידך ותזכה, אתה ובני משפחתך לשמחה אמיתית ולגאולה שלמה בתוך קהל ישראל.
חנה
 
הרחבה
לעניין ראייה באמצעים וירטואליים: 
כאמור בגוף התשובה, בעולם המודרני הועלתה השאלה האם פסילת השתקפות הלבנה במים כראייה לצורך עדות היתה בשל חוסר דיוק בראייה כזו, או בשל העובדה שאי אפשר להחשיב ראייה אמצעית כראייה.
בשו"ת דבר שמואל, הרב שמואל אבוהב מבחין בין השניים.[6] הוא פוסל עדות פלילית שהושגה בראייה במראה, משום שאין בכך בירור המציאות באופן שלא נתון לשום ספק. אולם הוא מקבל בנוגע להחשבת הדבר כראייה. לשיטתו, אם צבור אנשים רואים את הירח בחוץ, ואין כל ספק לגבי הדיוק בראייה, אדם אחר, שרואה את הירח באמצעות מראה, יכול לברך את ברכת הראיה – ברכת הלבנה. כלומר, על פי פסיקתו ראיית דבר באמצעות הרושם שהוא מטביע באמצעי טכנולוגי נחשבת כראייה בתנאי שאין ספק לגבי הדיוק.
לעניין רמת החיוב של ברכת חתנים:
לעניין האפשרות להקל בשבע ברכות דווקא, ולאפשר למברך לומר את הברכה ממרחק, יש לבחון מהי רמת החיוב לומר את הברכה, ואמירתה במניין של עשרה גברים.
ברכת חתנים נמנית בין עשרה דברים שהמשנה במסכת מגילה (פרק ד משנה ג) אוסרת לאמרם בפחות מעשרה.  הגמרא דנה בשאלה מה מקור החיוב לגבי כל אחד מהדברים הנזכרים. חכמי הגמרא, ובעקבותיהם הראשונים הבינו שיש להבחין בין "דברים שבקדושה" שחייבים להיאמר בקרב עשרה גברים גדולים ובני חורין לבין דברים שנאמרים בעשרה כי הם צריכים להיעשות בציבור. לגבי ברכת החתנים המוזכרת במשנה ישנה מחלוקת הנובעת ממקור החיוב לומר ברכה זו.
במקור תנאי אחר, מסכת כלה נאמר ש"כלה בלא ברכה אסורה על בעלה כנידה". מברייתא זו למדו גאונים וראשונים, שברכת החתנים המוזכרת במשנה במגילה היא "ברכה מתירה", מכיוון שבלעדיה אין בני הזוג מותרים זה לזה, בדיוק כפי שאינם מותרים כשהכלה היא נידה.  לפי גישה זו ברכת החתנים היא חובה שחלה על החתן, והוא יכול למלא את חובתו רק בציבור של עשרה. ללא הברכה, בני הזוג אינם נשואים לכל דבר. לעומת זאת ראשונים אחרים  סבורים שזוהי ברכה החלה על הציבור בנוכחות החתן והכלה, ושהיא במהותה ברכת שבח לקדוש ברוך הוא. החיוב לברכה בציבור נובע מהציפייה שפרסום חסדיו של הקדוש ברוך הוא יתבצע קבל עם ועדה. בדומה לכך גם ברכת התורה במשנה, וגם ברכת הגומל הן ברכות הנאמרות בעשרה, לא מחמת רמת החיוב של המברך אלא מהעובדה שזוהי מצווה של הקהילה, ונאמרות רק בציבור.
הדעה הרווחת בין רוב הפוסקים היא שברכת החתנים היא ברכת שבח, ומסיבה זו אפשר להקל בברכה זו מבחינות מסויימות.  אבל בשל מעמדה כברכת שבח הנאמרת בקהל עם יש לאומרה רק במניין של עשרה לכל הדעות. מכיוון שראינו לעיל שמי שאיננו מצוי עם הציבור במקום שאפשר לכל הפחות לראות אותו, אינו נחשב כמצוי עמם במניין, הרי אין לומר ברכה זו מחוץ לטווח ראייה של שאר הציבור.
[1] https://bit.ly/2DKxaRO
[2] https://bit.ly/2PzmeZW
[3] דוגמא לפסיקה כזו של הרב מנחם פרל במכון התורה והארץ לגבי הצטרפות לקריאת מגילה וסיום מסכת, ראו https://bit.ly/2PyNCaq
 
[4] הרב יעקב שטרן, ילקוט הגרשוני רכ"ט. אחרונים רבים הולכים לשיטתו, לדוגמא ערוך השולחן (או"ח, סוף סימן רצ"ח), שו"ת דברי יוסף (ב', כ"ג), שו"ת בצל החכמה (ב', י"ח)
[5] בין האוסרים הרב אליעזר מלמד, ראו https://bit.ly/33G3RL6. הרב מיכאל אברהם פסק להקל בנושא זה: https://mikyab.net/%D7%A9%D7%95%D7%AA/%D7%AA%D7%A4%D7%99%D7%9C%D7%94-%D7%91%D7%96%D7%95%D7%9D
 ### שאלה  
 שלום,
בבית הכנסת בו אני מתפלל הרבה אנשים לא מקפידים על הנחיות משרד הבריאות ביחס לקורונה. לא ברור לי איך לנהוג מול הסיטואציה הזאת. היה מסע הסברה נרחב בהנושא ולצערי זה לא שיפר את המצב. 
 . ### תשובה  
 שלום,
שאלתך משקפת מצב מצער אך מצוי, ונוגעת לאנשים רבים, אשר מייחלים למענה מספק ומרגיע. בראשית דברי ברצוני לחזק את ידיך, מכיוון שמדובר בנושא שלעתים מזולזל, למרות שהוא בעל חשיבות עליונה.
עטיית המסיכה שומרת כידוע, הן על הלובש והן על סביבתו, והיא חשובה שבעתיים בעת השהיה במרחב סגור (ולעתים צפוף וממוזג אוויר), כמו בית כנסת. לכאורה מיותר לכתוב זאת, אולם התאספות ללא התמגנות בסיסית מהווה עבירה ישירה על איסור "ונשמרתם מאד לנפשכם" (דברים ד, טו), ויותר מכך, כינוס לשם תפילה, הנו מצווה הבאה בעבירה, ואין אנו באים לחלק ולדון בין דרגות החיוב במצוות השונות, שכן סכנתא חמירא מאיסורא.
אף אדם המתיימר לגלות במעשיו אמונה שלמה בקב"ה ובהשגחתו כביכול, הנו חסיד שוטה, כיון שניתן רשות למשחית אינו מבחין בין צדיקים לרשעים; ולא עוד, אלא שמתחיל מן הצדיקים תחלה (בבא קמא ס, ע"א), ועוד, קובעים חכמינו במספר מקומות, כי חולי שנגרם בפשיעת האדם כלפי עצמו ובזלזול בשמירת הבריאות, אינו נכלל בגזרת הקב"ה עליו : הכל בידי שמים חוץ מצנים פחים, שנאמר: צנים פחים בדרך עקש, שומר נפשו ירחק מהם (כתובות ל, ע"א, עבודה זרה ג, ע"ב, בבא בתרא קמד, ע"ב, בבא מציעא קז, ע"ב).
מכאן ניתן להבין שאותו אדם מסכן את עצמו ועובר בכך על איסור מפורש, אולם גם כלפייך חל איסור זה, ואם לצערנו, לא תצליחי להביאו לכך שישמור על כללי הבריאות, שכן יכולת ההשפעה שלנו על הזולת מוגבלת, תיאלצי להתרחק ממנו ומיתר האנשים, הנוהגים כמוהו ומזלזלים בהנחיות.
מלבד האיסור לאדם לסכן את בריאותו ואף את חייו, ישנו לפנינו איסור חמור יותר של סיכון הסובבים אותו, שחלקם בודאי בעלי גורמי סיכון, ורשלנות זו מצדו קרובה ביותר למזיד. מצוות  לֹ֥א תַעֲמֹ֖ד עַל־דַּ֣ם רֵעֶ֑ךָ (ויקרא, יט, טז) מחייבת אדם להציל את רעהו המצוי בסכנה, ומזהירה אותו מהענשה על עצם ההימנעות מהגשת סיוע, אף בלא שום היזק אקטיבי מצדו: אני ה' – נאמן לשלם שכר, ונאמן להפרע (רש"י שם). יתר על כן, חלק מן הציווי של אי עמידה על הדם, כולל הצלה מיד רודף, ואף בנפשו של הרודף (רשב"ם שם והסוגיה במסכת סנהדרין עג, ע"א).
מכאן, שסיכון אקטיבי לאחרים עולה בחומרתו אף יותר (וניתן ללמוד זאת ממסכת סנהדרין ה, ע"א: לקטלוך ולא תיקטול. מי יימר דדמא דידך סומק טפי? דילמא דמא דהוא גברא סומק טפי). כאמור, אף זלזול במצוות הזהירות גובל בנטילת חיים, שהרי התורה מצווה אותנו: וְעָשִׂ֥יתָ מַעֲקֶ֖ה לְגַגֶּ֑ךָ וְלֹֽא־תָשִׂ֤ים דָּמִים֙ בְּבֵיתֶ֔ךָ (דברים כב, ח), והגמרא מרחיבה את האיסור לכל סכנה, שבה עלול האדם להעמיד את זולתו, כמו כלב אלים או סולם רעוע (בבא קמא טו, ע"ב).
מלבד הסיכון לחיי הזולת, יש לדעת כי לחוקי המדינה ישנו תוקף הלכתי, והציות להם מחייב כתקנות הקהל, אשר אדם יחיד אינו יכול להוציא עצמו מן הכלל המחויב בהן (שולחן ערוך חושן משפט סימן קסג סעיף א). כבר מזמן התנאים נזכרה יכולת הכפיה של הציבור לשם תיקון חיי החברה והמסחר, ואף חיזוק שמירת המצוות:
כופין בני העיר זה את זה לבנות להן בית הכנסת ולקנות להן ספר תורה ונביאים ורשאין בני העיר להתנות על השערים ועל המדות ועל שכר פועלין רשאין לעשות קיצתן רשאין בני העיר לומר כל מי שיראה אצל פל' יהא נותן כך וכך וכל מי שיראה אצל מלכות יהא נותן כך וכך כל מי שתרצה או מי שתרעה פרתו בין הכרמים יהא נותן כך וכך וכל מי שתראה בהמת פלנית יהא נותן כך וכך רשאין לעשות קיצתן (תוספתא בבא מציעא פרק יא הלכה כג).
לרוב הפוסקים, יש לקהילה סמכות חקיקה עצמאית, אשר לעתים מלווה אף ביכולת ענישה פלילית, ודתית, תוך אכיפה כספית ואף גופנית (רמב"ן משפט החרם, שו"ת רבנו גרשום מ"ה סימן סז, שו"ת הרשב"א חלק א סימן אלף רו, שו"ת הרשב"א חלק ד סימן שיא, שו"ת מהר"ם מרוטנבורג סימן תתקפ, שו"ת מהרשד"ם חלק יורה דעה סימן קיז). נבחרי הציבור נחשבים כגדולי הדור וכבית הדין הגדול (רמ"א חושן משפט סימן ב סעיף א וסימן רלא סעיף כח), ושיקול דעתם מספיק, אף ללא הסכמת הסמכות התורנית המקומית להחלטותיהם (שו"ת מהר"י בן לב חלק א סימן קטו).
לאחר הדיון בחומרת המעשה, נפנה לשאלתך, כיצד לנהוג לנוכח עבריינים אלה. התורה מצווה: לֹֽא־תִשְׂנָ֥א אֶת־אָחִ֖יךָ בִּלְבָבֶ֑ךָ הוֹכֵ֤חַ תּוֹכִ֙יחַ֙ אֶת־עֲמִיתֶ֔ךָ וְלֹא־תִשָּׂ֥א עָלָ֖יו חֵֽטְא (ויקרא יט ז), וחכמינו דרשו: מנין לרואה בחבירו דבר מגונה שחייב להוכיחו? שנאמר: הוכח תוכיח, הוכיחו ולא קבל מנין שיחזור ויוכיחנו? תלמוד לומר: תוכיח (ערכין טז, ע"ב), ויותר מכך: הוכח – אפילו מאה פעמים משמע… עד קללה… עד נזיפה… עד הכאה (בבא מציעא לא ע"א). כלומר, אין להתייאש מלתקן, ורק כאשר המוכיח נפגע בעקבות התוכחה, הוא רשאי להפסיק.
כאן יש לסייג, כי במצב שבו מקובלות בציבור נורמות פגומות (שרבו פריצי עמינו המלעיגים בתורה ובלומדיה ואינם שומעים למוכיחים), כאשר אין תועלת בדברי התוכחה, או שהחוטא הוא אלים ורשע, וישנו חשש סכנה כלפי המוכיח, ישנו פטור מן התוכחה, ואין חיוב להסתכן בשלה (דרכי משה יורה דעה סימן קנז, החינוך פרשת קדושים מצווה רלט).
מן האמור עולה, כי האדם המתעלם מן האיסור ומצער את חבריו, חוטא גם במצוות ואהבת לרעך כמוך, ופוגם בערבות ההדדית של כלל ישראל. ואף אם בפועל לא יעביר את המחלה לאחרים, הרי זה מכלל העבירות שבין האדם לחברו, עליהן אין יום הכיפורים מכפר (משנה יומא פרק ח משנה ט).
מה נותר אם כן בצד המעשי? היות שתוכחתך לא נשאה פרי, והאדם ממשיך במנהגו, יש להתייחס אליו כאל נהג פרוע, המבצע עבירות תנועה תוך סיכון הציבור. עלינו מוטל להזעיק את גורמי האכיפה, אשר יעצרו את התנהגותו על פי חוק.
גם בבית הכנסת יש לנהוג באופן דומה. בראש ובראשונה אין מדובר בעניין פרטי שלך, אלא בסיכון ציבור המתפללים כולו, ולכן נשאלת השאלה היכן מנהיגי הקהילה? מדוע אינם משמיעים את קולם? ("מי שיושב על כסא הרבנות ונתקבל לפקח על עסקי העיר להורותם דרך החיים להוכיח וליסר אותם בדברים ולהעמיד הדת כל האפשר לא יחוס על עצמו רק על כבוד ה' יהי' עיניו ולבו תמיד". שו"ת כתב סופר אבן העזר סימן מז). יש לדרוש מן הרב, או מן הגבאים לחייבו לעטות מסכה כמו כן ניתן למנות 'נאמן קורונה' שתפקידו לאכוף את התקנות. כאשר ההנהגה תייצר לחץ חברתי חיובי, יגדלו הסיכויים לביצוע ההנחיות, ובמידה שזה לא יקרה, יש לסגור את בית הכנסת ולדווח על כך לרשויות הרלוונטיות – משרד הבריאות והמשטרה, לשם טיפול ומניעת הנזק,  וכמובן שאין בזה דין "מוסר".
כל טוב,
עידית
 
 
הרחבה
מצוות תוכחה
חובת התוכחה חשובה עד כדי כך, שהמונע עצמו ממנה, נחשב כאחראי לאותה העבירה, והיא "נקראת על שמו": כל מי שאפשר למחות לאנשי ביתו ולא מיחה – נתפס על אנשי ביתו, באנשי עירו – נתפס על אנשי עירו, בכל העולם כולו – נתפס על כל העולם כולו (רמב"ן ויקרא פרק יט פסוק יז, שבת נד ע"ב- נה ע"ב, רמב"ם הלכות דעות פרק ו הלכה ז). בסוגיה זו מצויה מחלוקת חכמים בשאלה כלפי מי מיועדת המצווה? האם כלפי המוכיח, שנדרש למחות על מעשי עבירות בסביבתו, או כלפי החוטא, שהתוכחה אמורה לחדול אותו ממעשיו, ומתוך כך ההצדקה לכאורה להתעלמות מן המצווה היא ידיעת המוכיח, כי ממילא החוטא יתעלם  מדבריו.
כאן התוס' קובעים את הכלל, כי כאשר ישנו ספק אם התוכחה תתקבל, חובה להוכיח, ואף כשמדובר באיסור דרבנן, אך כאשר ידוע בוודאות, שלא יקבלו, עדיף להניח להם, מוטב שיהו שוגגין ואל יהיו מזידין (כאן הרמ"א מחלק בין דאוריתא ודרבנן, כאשר הכלל שיהיו שוגגים חל רק על מצוות שאינן מן התורה, אורח חיים סימן תרח סעיף ב). במקרה כזה של שוגג אף הנמנע מלהוכיח אינו נתפס על אותו העוון (ריטב"א בשיטה מקובצת ביצה ל ע"א).
הנחיה זו חוזרת במקומות נוספים (יבמות סה ע"ב, שבת קמח ע"ב, ביצה ל ע"א), ואף הובאה להלכה  (רמב"ם הלכות שביתת עשור פרק א הלכה ז, שולחן ערוך אורח חיים סימן תרח סעיף ב), וניתן לנמקה בכך שכלפי המזיד אין חיוב תוכחה מעבר לפעם אחת, שכן הוא אינו רואה עצמו מחוייב למוסר זה, הוכח תוכיח את עמיתך… את עמיתך, שעמך במצוות אתה מוכיח, ואי אתה מוכיח לרשע ששונאך (תנא דבי אליהו אליהו רבה פרשה יח). ומסביר בעל נימוקי יוסף (יבמות כא ע"ב), כי החובה להוכיח עד שיכהו או יקללהו חלה על יחיד שחוטא, ואילו המצווה שלא לאמר דבר שאינו נשמע שייכת ברבים שחטאו.
נראה שלאורך הדיון מדובר במקרה שבו אין נזק ישיר למוכיח עקב התנהגותו של החוטא, ומטרת תוכחתו היא רק מניעת העבירה מצד הערבות, אך הרש"ר הירש כורך יחד את שני סוגי העבירות, ומדגיש כי אדם שגרם לנו תחושת עלבון – במלים או במעשים – חובה עלינו להוכיחו בדברים. אולם יש כאן גם מצווה כללית: חובה עלינו להוכיח כל אדם, הנוטה מדרך היושר והעובר על מצוות ה'. לדבריו התוכחה על פגיעה אישית היא פועל יוצא של איסור "לא תשנא את אחיך בלבבך", יותר מאשר תוכחה על עבירה שבין אדם למקום.### שאלה  
 שלום רב,
לאחרונה אני מוצאת את עצמי נמשכת ללימוד חסידויות- דבר שאיני מכירה. (אני לומדת במסגרת דתית לאומית). ### תשובה  
 1. אם מותר ללמוד מעט מכל דבר, מעט מהתניא, מעט מליקוטי מוהרן וכדומה.. או שיש חובה כלשהי להתמקד במקום אחד?
2. האם מותר לי ללמוד דברים אלו למרות שאיני מקפידה על כל ההלכות ולא ממש 'דוסית', מצד אחד ב5 השנים האחרונות רק התרחקתי מהדת וזאת באמת פעם ראשונה שפתאום יש משהו שמושך אותי ולא מעורר בי 'אנטי'
אך מצד שני אני נגשת לדברים מתוך ידיעה מלכתחילה שחלק מהדברים אקבל, אך יש נושאים שאעדיף להשאיר אותם כמו שהם..
ואני תוהה האם מותר להתחיל ללמוד מנקודת פתיחה כזו?
3. האם מותר ללמוד דברים שיש בהם ניגוד? למשל גם מדרכו של רבי נחמן, אך גם מורה נבוכים?
4. האם יש ספר/ ספרים 'שמיוחסים' לציבור הדתי לאומי שאוכל ללמוד מהם?
אני פחות מחפשת ספרי הלכה, אלא יותר התעסקות ברוח, בנפש ובמידות
5. לאחרונה נתקלתי במאמרים וסרטונים רבים על תודעה יהודית שמעבירה אואזיס צולר.
מהמעט שקראתי, אישה מיוחדת ומאמינה. רציתי לשאול האם דרכה תואמת את דרך היהדות? (חלילה לא מתוך זילזול, אלא בורות שלי ורצון אמיתי להבין)
שואלת מאחר שהופתעתי מאוד, דברים רבים שם נשמעו לי שונים מאוד מדברים שגדלתי עליהם בחינוך הדתי, למרות שמאוד התחברתי לגישה שלה.
גם העיסוק בקבלה ובזוהר זכור לי כדבר שיש להיזהר ממנו..
לא מצאתי אף רב או רבנית שמזכיר אותה או את דרכה בדבריהם ולכן פונה אליכן..
תודה רבה מראש
מעריכה מאוד אתכן ואת פועלכן!
תשובה
שואלת יקרה שלום,
איזו שאלה מרתקת, תודה לך עליה. חושבת שרגע הגילוי של עולם החסידות בלימודי היהדות הוא רגע מרגש של גילויים חדשים.
החסידות היא צומת היסטורי רעיוני בעבודת ה' שחודשה ע"י מייסד החסידות במאה ה17, רבי ישראל בעל שם טוב (הבעש"ט) והביאה לעולם את ההתבוננות בנפש האדם, נתינת כלים לקבלה עצמית ולדבקות בה' שלאו דווקא מחוברת ללימוד תורה, העלאת השמחה כערך ובעיקר את חשיבות התפילה. מכאן מובנת מאד המשיכה שלך לתחום הדעת החדש הזה.
עולם המחשבה החסידי והפרשנות החסידית לתורה הוא עמוס וגדוש עם הבדלים בין הוגה להוגה, אני רואה בזה, כמו עולם הלימוד היהודי בכלל לדורותיו ביטוי לתורת ה' על כל פניה. חז"ל קראו לזה  'שבעים פנים תורה' (במדבר רבה יג, טז). וכך גם הסבירו את הפסוק בירמיהו כג כט: "הֲלוֹא כֹה דְבָרִי כָּאֵשׁ נְאֻם ה' וּכְפַטִּישׁ יְפֹצֵץ סָלַע" – מה פטיש זה מתחלק לכמה ניצוצות – אף מקרא אחד יוצא לכמה טעמים" (בבלי, סנהדרין דף ל"ד ע"א).
לא רק שאת יכולה ללמוד מכולם – בעל התניא, רב נחמן, נתיבות שלום ועוד אני חושבת שיש לכך חשיבות, אני מאמינה שעלינו לחפש את המילים והדרכים שגורמים לנפש שלנו תחושה של "הגעתי הביתה". ואי אפשר לעשות זאת ללא חיפוש של המבחר הקיים בים התורה. הגמרא במסכת פסחים (סב ב) מספרת על התנאית ברוריה, האישה היחידה בתקופת המשנה שאנו יודעים עליה שלמדה תורה עם חכמים גברים, שלמדה 300 הלכות מ300 חכמים ביום. מה זה אומר? פחות מעניינת אותי השאלה אם זה הגיוני או לא אלא המסר, אני שומעת מזה שלברוריה, אשת רבי מאיר ובתו של רבי חנינה בן תרדיון, אחד מעשרת הרוגי מלכות, היה חשוב לשמוע את כולם! כי רק כך היא תוכל להפעיל את הבחירה שלה ולקבל החלטות רלוונטיות לחייה.
ללמוד תורה לא שייך ל"דוסים" בלבד! אלא לכל מי שחשקה נפשה בכך ואין לכך קשר לקיום מצוות, זה נכון שהמשנה מדברת על כך שהמעלה הגדולה היא תלמוד המביא לידי מעשה. לימוד משמעותי הוא כזה שהתיאורטי משפיע על חיינו באופן מעשי.
לימוד הוא דבר מתמשך שאינו נגמר לעולם. הרב קוק אומר כי: "השלמות" מקפלת בתוכה את השאיפה האין סופית להשתלם, לחשוב ולהשתכלל.
אני מבינה מדבריו שמהותנו הפנימית היא חיפוש תמידי, התקדמות והתפתחות כדי להיות ה"אני" היותר טובה שאני יכולה וזו עבודת חיים.
לכן, אני שמחה עבורך שמצאת לימוד תורה שמעורר אותך ומדבר אלייך ויש לי רק לעודד אותך להמשיך.
ספרים בחסידות וברוח החסידות עליהם אני ממליצה:
כל ספרי הרב שלמה קרליבך(סדרת לב השמים), 'מעל לזמן' של הרב ארז משה דורון, פירושו של הרב שטיינזלץ לבעל התניא, גם לד"ר ליחיאל הררי יש ספרים על בעל התניא. ספרים קצת יותר מתקדמים בלימוד והעמקה הם הפירוש של הרב שג"ר לליקוטי מוהר"ן ו'אם רץ ליבך' של הרב אלחנן ניר.
במעבר לנושא הקבלה, מאד ממליצה על ספרים של הרב קוק המשלב בכתביו קבלה, חסידות ופילוסופיה – מידות ראיה, אורות התשובה, וספר הליקוטים "יש לך כנפי רוח".
בקשר לאואזיס צולר, מודה שלא הכרתי אותי לפני ובעקבות שאלתך נכנסתי ליוטיוב להקשיב לדבריה וקצת קראתי דברים שלה. היא אכן אישה מרשימה וחכמה ובקיאה, אמנם היא נוגעת בתורה שהיא מעט אזוטרית אבל חלק מהתפתחות הלימוד בעם ישראל.
העצה הטובה ביותר שאני יכולה לתת לך היא להקשיב קשב רב לאינטואיציה שלך. וגם לשכל שלך. למפרש המקרא הידוע רבי אברהם אבן עזרא יש משפט נפלא שאומר " המלאך המתווך בין האדם לבוראו הוא – שכלו". דבריה שייכים לתורת הסוד היהודית שיש בה ללא ספק עומקים ועולמות פלאיים. כמו בכל צומת בחיים צריך לשאול במה אני בוחרת? ולבדוק, האם הדברים גורמים לי להיות יותר טובה? ולעשות טוב? האם אני זוכרת מי אני או שאני מרגישה שמבקשים ממני להיות מישהי שאני לא? יש תלמידי ותלמידות חכמים גדולים לאורך הדורות שבאופן מודע הכריזו שהם לא נוגעים בתורת הסוד, אלא לומדים רק את תורת הנגלה (תנ"ך, תלמוד, מדרש, הלכה) כי להבנתם זהו תפקיד האדם בעולם. חלקם לא ראו בזה ממש וחלקם אמרו שגם אם יש בזה אמת הם בוחרים שהקבלה לא תהיה חלק מעבודת ה' שלהם. איני נכנסת לשאלת האמת. כאמור, חלק ממסע החיים זה לעשות בחירות. בדומה למה שכתבתי לך על החסידות, במידה והדברים עוזרים לך להיות יותר את, אין בכך פסול. אך אל תוותרי על השכל, להפעיל שיקול דעת מחד, ומצד שני גם להקשיב לאינטואיציה ואם נדלקות בך נורות אזהרה, אמוניות, רוחניות, שכליות או רגשיות תתרחקי מהדברים.
מאחלת מכל הלב להמשיך וללמוד ולהכיר את עצמך ונשמתך
ולהיות כל הזמן בתהליך של צמיחה
שנה טובה ומתוקה### שאלה  
 האם אשה חייבת לחבוט ערבה?
 . ### תשובה  
 מועדים לשמחה,
חיבוט ערבות הינו מנהג נביאים  שאנחנו מקיימים ביום השביעי של סוכות, הושענא רבה, זכר למקדש. כמו מצוות נטילת לולב וישיבה בסוכה שהינם מצוות עשה שהזמן גרמן ואישה  פטורה מהן, כך גם ממנהג זה אישה פטורה.
יחד עם זאת, למעוניינת בכך אין מניעה ומנהג יפה הוא לחבוט בערבות זכר למקדש וכרמז להכנעה (ערבה אין בה טעם וריח) ולתפילה (צורת העלים כצורת שפתיים) ביום חיתום הדין.
פתקא טבא
רחל
 
הרחבה
מצוות הערבה ומנהג נביאים לחבוט בקרקע
רמב"ם הלכות שופר וסוכה ולולב פרק ז 
וערבה זו הואיל ואינה בפירוש בתורה אין נוטלין אותה כל שבעת ימי החג זכר למקדש אלא ביום השביעי בלבד הוא שנוטלין אותה בזמן הזה. כיצד עושה? לוקח בד אחד או בדין הרבה חוץ מערבה שבלולב וחובט בה על הקרקע או על הכלי פעמים או שלש ת בלא ברכה שדבר זה מנהג נביאים הוא.
 
טור אורח חיים  סימן תרסד
ביום חמישי של חול המועד שהוא הושענא רבה נוהגין שמרבין מזמורים כמו בי"ט ואומר קדושה רבה במוסף ומרבים קצת בנרות כמו בי"ה לפי שבחג נדונין על המים והכל הולך אחר החתום וכל חיי אדם תלויין במים 
 … ונוטלין ערבה, זכר למקדש שהיו מקיפין בו ביום בערבה. … ופסק רי"ף שאין לברך עליה, דאסיקנא: איבו הוה קאי קמיה דרבי אליעזר בר צדוק, ואייתי ההוא גברא ערבה קמיה, חביט חביט ולא בריך, קסבר מנהג נביאים הוא ואמנהג לא מברכינן. … ואדוני אבי הרא"ש ז"ל כתב: ונהגו כרי"ף.
 
שולחן ערוך אורח חיים הלכו לולב סימן תרסד 
סעיף ב – ונוטלים ערבה ביום זה, מלבד ערבה שבלולב, (יב) ואין מברכין עליה. הגה: ונהגו ששמש בה"כ מביא ערבה למכור, (יג) כמו שהיה המנהג בזמן שבית המקדש קיים (ר"ן פ' לולב וערבה).
סעיף ד – שיעור ערבה זו אפילו עלה אחד בבד אחד. הגה: מיהו מכוער הוא להיות עלה אחד בבד אחד (טור בשם רב האי); ע"כ נהגו לעשות (טז) ההושענות יפים, משום: זה אלי ואנוהו (שמות טו, ב) ושיעור ארכה, (יז) כשיעור אורך ערבה שבלולב. הגה: (יח) ה וכל הפוסל בערבה שבלולב, פוסל בערבה זו (מדברי ר"ן פרק לולב וערבה); וחובט בה (יט) ו על הקרקע או על הכלי פעמים או שלש. הגה: וי"א שצריך לנענע בה (טור בשם רש"י); ונהגו לעשות שתיהן, מנענעין בה ואח"כ חובטין אותה.
 
מהות הערבה וחיבוט בה
שפת אמת תרמ"ה – תפילת הערבה
להושענא רבה, מה שקבעו חז"ל רוב הבקשות ביום הזה. כי הערבה הוא אותן שאין להם טעם וריח, רק תפילה. ועל זה כתיב "פנה אל תפילת הערער", שהוא ער וריק מכל. והרמז "כערער בערבה", ותפלתו מתקבלת ביותר כדכתיב שם "תפילה לעני כי יעטוף". ואיתא (יש) שהקב"ה מניח כל התפילות ומקבל מקודם תפילת העני. ויש לומר בזה פירוש הפסוק "פנה אל תפילת הערער ולא בזה את תפלתם" ומדייק במדרש אמור דהוה לי למימר (היה צריך לומר) תפילתו. רק שבאמת כל ה-ד' מינים אותן שיש בהם טעם וריח וכו' כולם נושעו על ידי הערער. ועל ידי שמשתתפין עמהם גם אותן הפחותים נתקבל תפלת כולם. וערבה דומה לשפתיים כמו שכתוב "כחוט השני שפתותיך ומדברך נאוה". דרשו חז"ל על ימי הגלות אותן שהם כמדבר שממה. נאה ועריבה תפלתם לפניו יתברך.
 
שפת אמת תרמ"ט – ההכנעה של הערבה
אם כן מה נשאר רק לידע שאנחנו כערער וריק מכל דבר. ועל ידי הכנעה אמיתית יתקיים בנו עם עני ודל וחסו בשם ה'. ולכן איתא (יש) "חביט חביט" … ועתה הוא בחבטה שהוא רק בחינת הכנעה ותפילה.
 ### שאלה  
 שלום
לפני כמה שנים הכרתי בחור והיינו בקשר לא רצוף, כל כמה זמן היה קשר טלפוני או בהודעות כתובות ואז הפסקה לכמה זמן. 
לאחר זמן ניתקתי  את הקשר כי חשבתי שקשר עם בחור בלי מטרה של חתונה הוא אסור. 
אחרי תקופה ארוכה נפגשתי איתו באופן אקראי ברחוב, ולקחתי את זה ללב חזק, בכיתי המון ולא הבנתי למה זה קורה, כי כן הייתי רוצה קשר איתו ומצד שני אני לא רוצה לחטוא לה׳. מרגישה רע, לא שלמה עם זה – בקיצור מבולבלת נורא! ה׳ יעזור.
מאז אני באמת בהמון מחשבות עליו, ובאמת שוקלת את העניין האם מותר לפתח שיחה?
מבחינתי אני באמת רוצה לבדוק אם אפשר לקחת את זה שלב קדימה ולנסות קודם כל להבין מה הוא חושב. לראות אם יש בו עניין איתי. ואז לבחון לאן זה יכול להתקדם ..
הוא כרגע חייל סדיר ואני לומדת במדרשה. 
1) אני רוצה לדעת אם זה בסדר ליצור קשר מהצד שלי למטרת חתונה בלי לדעת אם הצד השני מעוניין להתחתן. בשביל זה אני רוצה לפתח את השיחה איתו על מנת לברר ולראות, אם יש לזה טעם.
2) יש את הקטע של הצבא שיוצר כמה בעיות:
א. איך אפשר לבנות קשר עם אדם שהוא רוב הזמן בצבא (לפני חתונה)
ב. איך אפשר להתחתן עם אדם שהוא בצבא
תודה רבה רבה רבה!
 . ### תשובה  
 שלום רב לך!
ראשית חשוב לי לכתוב לך שאת מתארת תהליך טבעי ומבורך. משיכה בין המינים ורצון לקשר הוא הדרך של הקב"ה לעזור לנו לבנות משפחות ולבנות את עולמו- עולמנו.
בנוסף את מתארת רגישות ודיוק בשאלת מטרת הקשר. שתי הנקודות האלה מרגשות ומבורכות.
ולגופו של ענין אנסה לענות בפשטות.
1. ודאי שאת יכולה ליצור קשר ראשוני ולבדוק האם הוא מעוניין. אם לא תבדקי איך תדעי?
אם יותר נוח לך לברר דרך גורם שלישי שמכיר את שניכם זה גם אפ שרי אבל אין שום מניעה שתפני אליו ותשאלי אותו אם הוא מעונין לחדש את הקשר למטרות טובות וחיוביות. 
2. לגבי הצבא השאלה יותר מורכבת ותלויה בכמה שאלות כמו באיזה תפקיד הוא בצבא, מה סוג השירות שלו וכמה זמן יש לו עוד עד השחרור.
אני מאמינה שאם תצרי איתו קשר ראשוני, תוכלי לדעת ממנו אם נראה לו שהוא פנוי (טכנית ורגשית) לבנית קשר עמוק ומשמעותי עכשיו ואולי הוא יעדיף להמתין כמה חודשים.
לעיתים, קשר עם חייל אפשרי וטוב אבל בקצב איטי יותר בגלל האפשרויות המועטות להיפגש. 
לגבי חתונה בזמן השירות, זה כבר שאלה לשלב הבא- במידה והקשר יתפתח כראוי ותגיעו לשלב של דיבור על נישואין, תצטרכו יחד לדון ולשקול האם זה נכון ומתאים לכם להיות נשואים כשהוא בשירות סדיר.
מן הסתם, תוכלו להתייעץ עם זוגות אחרים שנישאו בתקופת השירות.
 
מברכת אותך שתהיה הצלחה רבה
אני מקווה שיהיה בטוב, בנחת ובשמחה.### שאלה  
 שלום,
בעבודתי אני עורכת סרטים ישנים מכל מיני תחומים. עלי לחתוך ולסדר. אינני חייבת לראות את כל הסרט, אבל אני רואה תמונות חלקיות ממנו כשעלי לעצור בתמונה שעלי לסדר אותה. מדי פעם אני נתקלת בסרטים שיש בהם קטעי הצגה עם עירום, חלקי או מלא. האם לבקש להעביר זאת למישהו אחר? (אבל גם הוא יחטא..) או לעשות זאת בעצמי כי אין בררה?
תודה מראש.
 . ### תשובה  
 שלום לך,
ישר כוח על השאלה שממנה עולה רצון לשמור על ניקיון פנימי ועדינות, על רגישותך ועל הסטנדרטים שלך בעבודתך.      
בחיפוש אחר תשובה נתחיל מלשאול מהם התחומים ההלכתיים, "הבעיות" ההלכתיות, ששאלה זו נוגעת בהם.
ראשית, יש כאן עניין של הסתכלות במראות לא צנועים – הסתכלות שההלכה מנחה אותנו להתרחק ממנה. אולם, עד כמה חשיפה זו באמת משמעותית עבורך? למשל, רופא שרואה מתוך עבודתו את גוף המטופלות שלו נחשב בהלכה כ"טריד במלאכתו", כלומר בשל היותו בעל תפקיד וממוקד במשימתו הוא לא ממוקד בהסתכלות לא-צנועה, ולכן המלאכה מותרת. מצד שני, היתר זה אינו קיים במצבים בהם מרכיב היופי וההתפעלות הוא ממשי ומרכזי במלאכה, נניח צלם דוגמניות. לא ניתן לבצע עבודה שבה חוויית המבט הממוקד בגוף והעצמתו הם העיקר, ולהגדירה כ"טריד במלאכתו", הרי במצב כזה המלאכה עצמה אינה צנועה. האם את בעבודתך דומה יותר לרופא או לצלם דוגמניות? רק את יודעת, מתוך היכרותך עם העבודה.
גם אם תשובתך לשאלה זו תהיה שהעבודה כוללת התבוננות לא-צנועה, תישאל השאלה מהי העבירה כאן. אם ההתבוננות מובילה להרהור בעשיית חטא (כגון ניאוף) – אז היא אסורה, לפי הפסוק "לא תתורו אחרי עיניכם" (ראי בהרחבה). אולם, בנקודה זו ההלכה מתפצלת בין נשים לגברים. לגבי גברים, איסור ההסתכלות חריף יותר כי הוא עשוי להוביל גם להוצאת זרע לבטלה (בעקבות הפסוק   "ונשמרת מכל דבר רע", ראי בהרחבה). לגבי נשים האיסור מוגדר פחות: חוסר צניעות נחשב לכיעור שיש להתרחק ממנו, אולם לא מוסכם מה רמת החומרה ההלכתית של ההנחיה הזו לנשים. 
כאמור, אופן הסתכלות שהוא אסור בוודאות הוא כזה הכרוך בתכנון ממשי של ביצוע עבירות – אבל לא נראה שזה משהו שקורה לך בעבודתך. לגבי ההסתכלות עצמה כשאינה כרוכה במחשבות כאלה – יש אומרים שמבחינת ההלכה הפורמלית אין איסור ממשי על אישה להסתכל במראות לא צנועים, וזוהי רק הנחיה טובה. אחרים אומרים, שאם חוסר צניעות אינו טוב אז הוא אינו טוב גם לנשים, וגם אם התוצאה האסורה של הוצאת זרע לבטלה אינה רלוונטית לנו, ערך הצניעות תקף לגבינו לא פחות.  
שאלה נוספת שיש לבחון היא מה אופי אותם סרטים. גם זו שאלה שרק את תוכלי לדעת להשיב עליה: עד כמה עריכת סרט כזה מביאה לעולם יצירת תועבה, וכמה מדובר בסרט רגיל עם קטעים בעייתיים נקודתיים. אלו הגדרות חמקמקות. האם תוצאת עבודתך היא יצירה של תיעוב, או יצירה שנוצרה כנראה בתעשייה מנצלת ומחפיצה? האם צפייה בסרט המוכן תהיה עבירה כשלעצמה? אם כן, יתכן שיש כאן "לפני עיוור לא תשים מכשול".
השאלה האחרונה היא שאלת האלטרנטיבה. מהו עבורך המחיר של סירוב לערוך סרט מסויים? האם המשמעות היא אובדן מטה לחמך (ואז את מוגדרת כעת כב"שעת הדחק" וההלכה גמישה יותר) או שאת יכולה להרשות לעצמך לברור עבודות?
לפי תשובותייך לשאלות אלה תוכלי לדעת מהי ההנהגה הראויה לגבייך.
אם העבודה מהווה אכן הסתכלות לא צנועה, ואם הסרט הוא בלתי-צנוע במהותו, ואם הוא כזה שלא היית רוצה לחשוב שבני אדם צופים בו – אז מוטב במידת האפשר לוותר על עריכתו.
אם חוסר הצניעות אינו מהותי, והסרט בכללותו הוא סטנדרטי או חיובי, או שהויתור יביא אותך לאובדן פרנסה – אז את יכולה לעשות את העבודה.
בין שתי אפשרויות אלה קיימים כמובן צירופים ואיזונים שונים, אותם עלייך לשקול בכנות מול יודע תעלומות.
בנוסף, שאלת לגבי העברת העבודה לאדם אחר. בהקשר זה קיים כלל הלכתי – "אין אומרים לאדם חטא בשביל שיזכה חברך". המשמעות היא שנמנעים ממצב בו אדם אחר יחטא בשביל שאני אוכל לא לחטוא. כלומר, אם העבודה אסורה או לא ראויה – אז אין טעם להעביר אותה לאדם אחר, אלא יש פשוט לסרב לבצע אותה.
בדור שלנו, בו חוסר צניעות והסתכלות מחפיצה ממלאים את התרבות שסביבנו – עצם העמידה מול הזרם והרצון לשמור על עדינות ורגישות מהווים ברכה, לך ולעולם. חזקי ואימצי.
 
בברכה
שלומית
 
הרחבה
הסתכלות במראות לא צנועים
העיסוק הנפוץ בנושאי הסתכלות, חוסר צניעות והרהורי עבירה בהלכה פונה לגברים ולא לנשים.
בתחום זה ניתן להגדיר שני סוגי הרהורים: אחד שנלמד מהפסוק "וְלֹא תָתוּרוּ אַחֲרֵי לְבַבְכֶם וְאַחֲרֵי עֵינֵיכֶם" (במדבר ט"ו) אותו מפרשת הגמרא (ברכות י"ב: ) כ"הרהור עבירה"; ושני שעולה מהפסוק "כִּי תֵצֵא מַחֲנֶה עַל אֹיְבֶיךָ וְנִשְׁמַרְתָּ מִכֹּל דָּבָר רָע" (דברים כ"ג י') המתפרש בגמרא (כתובות מו.) כ"אל יהרהר אדם ביום ויבוא לידי טומאה בלילה", כלומר הרהור מיני המביא לידי שפיכת זרע. הסוג הראשון של ההרהור בעייתי בגלל הקשר שלו לביצוע עבירה; הסוג השני בעייתי גם אם אינו קשור לעבירה כלשהי, כפי שהסבירה הגמרא (עבודה זרה כ.) – "שלא יסתכל אדם באשה נאה אפילו פנויה…".
האם קיים בכלל איסור הסתכלות לגבי נשים?
במדרש שמואל (י"ג, ח') ובילקוט שמעוני (פרק ט' רמז ק"ח) מובאת דעה המיוחסת לרבי יוסי: "כדרך שאי אפשר לאיש לזון את עיניו מאשה שאינה ראויה לו, כך אי אפשר לאשה לזון את עיניה מן האיש שאינו ראוי לה" , כלומר, שנושא הרהורי העבירה תקף לגבי נשים כמו לגבי גברים. עמדה זו מתאימה לכלל ההלכתי "השווה הכתוב אישה לאיש לכל עונשים שבתורה". כך הודגש למשל בספר החינוך במצוה שפ"ז, "שלא לתור אחר מחשבת הלב וראיית העינים", שהיא נוהגת "בזכרים ובנקבות"; כמו כן במצוה קפ"ח, העוסקת בריחוק מענייני עריות, כתב "ונוהגת בכל מקום ובכל זמן בזכרים ונקבות שגם להן אסור להרהר אחר האנשים זולתי בבעליהן". לעומת זאת השו"ע (שהתייחס להסתכלות באבן העזר סימן כ"א סעיף א') לא הזכיר כלל איסור כזה על נשים.
שאלה זו קשורה לשאלה האם האיסור הוא על ההרהור עצמו, על הגירוי הנוצר כתוצאה ממנו, או על השחתת הזרע שהיא תוצאה אפשרית עתידית שלו. שתי האפשרויות הראשונות רלוונטיות לנשים כמו לגברים.
בימינו קיימות בנושא זה מחלוקות פוסקים. בין המקלים הרב עובדיה יוסף (שו"ת יביע אומר ח"א או"ח סי' ו' אות ה') שפסק שאין איסור הסתכלות לגבי נשים, והרב משה פיינשטיין כתב: 
"ולכן יש חילוק בנשים, דבאיסור הרהור מקרא ד"ונשמרת" – ליתנהו [=אינן]… שהוא רק שלא לבוא להוצאת זרע לבטלה שליתא [אין] זה בנשים". (אגרות משה אה"ע חלק א' סימן ס"ט)
לעומתם, שו"ת משנה הלכות (חלק ה סימן קלב שער ז) ושו"ת דברי יציב (חלק אבן העזר סימן לה) פסקו שהאיסור קיים גם לגבי נשים.
ישנה גם גישה לפיה אכן לא ניתן ללמוד איסור הסתכלות לגבי נשים מהפסוק "ונשמרת מכל דבר רע", אולם קיים איסור כללי לכל אדם לגרות את יצרו מעצמו, ואיסור זה תקף גם לנשים. עיסוק מפורט בשאלה זו ניתן למצוא בספרם של הרבנים סתיו, "אבוא ביתך", עמ' 457 – 466.
 
טרוד במלאכתו
הגמרא (בבא מציעא צא.) מציינת שמותר לבעל מקצוע לעסוק במלאכתו גם אם מדובר במלאכה שעלולות להיות לה משמעויות של חוסר צניעות (שם הדוגמא היא של הרבעת בעלי חיים). הכלל המנוסח שם הוא "בעבידתיה טריד" – טרדת בעל המקצוע לבצע עבודה טובה מרחיקה אותו מהרהורים אסורים.
היתר זה יושם בהלכה בתחומים שונים, כגון היתר לגבר לעסוק ברפואת נשים, אך הוא מוגבל למצבים בהם בעל המקצוע אכן מרוכז במלאכתו ואינו מוסח, וכן לגבי היקף חוסר הצניעות שבסיטואציה (ולכן יש מחלוקות לגבי גבר מציל בים). נראה שבתחום זה צריך לבחון כל מצב לגופו – מהי המלאכה, מה השפעתה על העוסק בה ומהן האלטרנטיבות.
 
חטא בשביל שיזכה חברך
הכלל מופיע במסכת שבת דף ד' ע"מ א', לגבי הדבקת בצק בתוך תנור בשבת. אם אדם הדביק בצק בתנור, כשהבצק ייאפה – זהו איסור תורה; הגמרא שואלת אם מותר לאדם אחר למהר ולהוציא את הבצק, ולעבור בכך איסור דרבנן, כדי להציל את האופה מאיסור התורה החמור. הגמרא פוסקת שם שאין לעשות כך, אסור לאדם לעשות חטא כדי למנוע אדם אחר מלחטוא. באותו האופן אסור גם לגרום לאחר לחטוא על מנת שאני אמנע מחטא.
ישנם בראשונים ובפוסקים דיונים שונים על היקפו של כלל זה ועל מצבים יוצאי דופן, אולם במקרה כמו זה שבשאלה אין כל עדיפות לתת לאדם אחר לחטוא.### שאלה  
 מותר לחדש לק ג׳יל בתשעת הימים?. ### תשובה  
 שלום יקרה,
אני כותבת לך בקיצור ובהמשך אשלח פירוט ומקורות.
כשמורחים לק ג'ל עושים גם מניקור וסידור של הציפורניים ולכן כדי לענות לשאלה שלך צריך לראות מה הפסיקה לגבי גזיזת צפורנים בתשעת הימים.
יש מחלוקת בפוסקים לגבי גזיזת צפורניים. המחלוקת מובאת בפוסקים ספרדיים (יקוט יוסף וכף החיים) ואשכנזים (המגן אברהם מתיר והט"ז אוסר). לדעת כל הפוסקים מותר לגזוז צפורנים לצורך מצוה כמו טבילה. 
למעשה נראה לי שאם את מתכננת לעשות לק ג'ל כהכנה לטבילה או לקראת אירוע, ברית מילה או שמחה משפחתית, יש מקום לעשות לק ג'ל בתשעת הימים. אם אין סיבה מיוחדת לעשות את חידוש הלק ג'ל דווקא עכשיו עדיף לדחות לשבוע הבא.
בתקווה שנתבשר במהרה בשורות טובות ונזכה לגאולה שלמה,
רחל וינשטיין.
הרבנית רחל וינשטיין היא עמיתה בתוכנית הלכתא במתן ומדריכת כלות ויועצת הלכה
 
הרחבה  מתוך הילקוט יוסף:
ו יש אוסרים לגזוז ציפורנים בשבוע שחל בו תשעה באב. ויש מתירים, וכן הוא מעיקר הדין ואף מי שנוהג להחמיר בזה, אם צפרניו עודפות על הבשר, רשאי לגוזזם. ובמקום מצוה כגון אשה שאירע לה טבילת מצוה בשבוע שחל בו תשעה באב, בודאי שיש להקל, ובערב שבת חזון פשוט שמותר. [ילקוט יוסף מועדים עמוד תקסג. שו"ת יחוה דעת חלק ג' סימן לט].### שאלה  
 בעזרת ה'
לכבוד הרבנית שלום רב,
אני בת 13,ואני מעוניינת לשאול 2 שאלות:
מה התורה מצווה אותי לעשות בגיל הזה מבחינה רוחנית. (כלומר- נערים שהגיעו למצוות מצווים לבנות את עולמם הרוחני בזמן הזה על ידי לימוד תורה, האם גם אני מחוייבת ללמוד הלכה וכדומה כדי לבנות את עולמי הרוחני עכשיו? ואם כן, אני מרגישה שהמוסד בו אני לומדת לא מספק לי זאת, אשמח אם לרבנית יש המלצה בשבילי איך לבנות את עולמי הרוחני).
למה בגיל הזה אינני מחוייבת במצוות עשה שהזמן גרמא? הרי אינני מטפלת בילדים, ויש לי את כל הזמן שבעולם.
תודה רבה רבה!
 . ### תשובה  
 שלום לך
לפני שאני עונה לשאלות לך, רציתי לשתף אותך שעצם קריאת השאלה שלך מילאה אותי בשמחה והתרגשות. אני בטוחה שככל שתגדלי יותר, החברות שלך גם יתחילו לעסוק בשאלות חשובות כמו אלו שהעלית כאן וינסו להבין מה זה אומר להיות ילדה דתייה עובדת ה', אבל זה שאת כבר בגיל 13 מתבוננת על השאלות האלה ומנסה לחפש בתוכן משמעות זה ממש נפלא. אם יש לך עוד שאלות בהמשך – את ממש מוזמנת להמשיך ולכתוב ולשאול.
באופן עקרוני בנים ובנות שמגיעים לגיל מצוות הופכים מבחינת ההלכה לאנשים בוגרים וחייבים בכל מה שאנשים מבוגרים חייבים. כמו שאת יודעת יש הבדל בשאלה מה המצוות שכל אחד חייב (יש מצוות שבנים חייבים בהם ולא בנות ויש לדוגמא מצוות שכהנים חייבים בהם ולא מי שנולד למשפחה שהיא לא כהנים) אבל בגיל קבלת מצוות כל אחד מתחייב בקופסת המצוות שלו. את שואלת לא על ההיבט ההלכתי, אלא על ההיבט הרוחני: כלומר את מבינה ובצדק שלהיות ילדה דתיה זה לא אומר רק לקיים מצוות מבחינה מעשית אלא זה אומר לחפש את המשמעויות שעבודת ה' נוטעת בחיים שלנו ולשאול למה אני עושה את מה שאני עושה ואיזה שאלות יש לי בחיים הדתיים שלי.
יש משנה מאד יפה במסכת ברכות שמסבירה למה בקריאת שמע אנחנו אומרים קודם את פרשיית "ואהבת את ה' אלוקיך" ורק אח"כ את פרשיית "והיה אם שמוע"? המשנה מסבירה שלפני שמקבלים "עול מצוות" שבזה עוסקת הפרשייה השנייה (אם נקיים מצוות נקבל שכר ואם לא נקשיב למצוות אז ה' יעניש אותנו) צריך לקבל "עול מלכות שמיים" שבזה עוסקת הפרשייה הראשונה: כלומר להכיר את הקב"ה, לפתח איתו מערכת יחסים: לאהוב אותו וללמוד את התורה שנתן לנו.
את כותבת שבנים בגילך מחויבים ללמוד תורה וזה הבנייה של העולם הרוחני שלהם. את צודקת שמבחינה פשוטה בנות לא חייבות במצווות לימוד תורה (וזה שאלה טובה למה.. אם תרצי אשמח בהזדמנות לכתוב לך על כך..) אבל בלימוד תורה במובנים שאת מתייחסת אליהם: כלומר ללמוד תורה כדי לדעת את ההלכה וללמוד תורה כדי לבנות חיים דתיים משמעותיים ועמוקים בוודאי שגם בנות חייבות.
אני בטוחה שגם בבית הספר שלך יש שיעורים ודמויות שיוכלו להעשיר אותך אבל אשמח מאד לתת לך כיוון ועצות מה ללמוד בנוסף. כדי לתת לך עצה מתאימה אני צריכה לדעת יותר מה את מעוניינת ללמוד (לדוגמא: הלכה – לדעת הלכות שבת והלכות תפילה. ללמוד על הקושי שיש לנו לפעמים להתפלל ולחשוב איך מתייחסים אליו, ללמוד על השאלה איך מתייחסים לשאלות שיש לנו לפעמים באמונה וכו) גם בעניין זה את מוזמנת לכתוב לי ואענה בהתאם.
לעניין מצוות עשה שהזמן גרמא: את מניחה בשאלה שלך שהסיבה שנשים פטורות ממצוות עשה שהזמן גרמא היא בגלל שהן מטופלות בילדים ולכן הן לא יכולות להתפנות לעשות מצוות שדורשות זמן מסוים. את צודקת שזו אחת מהסיבות שניתנו לפטור הזה, אבל חשוב שתדעי שיש עוד כמה הסברים שונים לפטור (לדוגמא: הרש"ר הירש כותב שנשים לא זקוקות למצוות שתלויות בזמן כי הנפש שלהן רוחנית יותר ובתורת הסוד יש הסברים אחרים). חשוב להכיר את ההסברים שניתנו אם כי בפועל אני מזדהה מאד עם מה שאת שואלת (והאמת שאני יכולה להגיד כאשה שדווקא כן מטופלת בחמישה ילדים קטנים שגם אני רוצה ומתאמצת לקיים את המצוות האלה והיום כשיש הרבה פעמים גם אבא שמטפל בילדים בכלל, השאלה הופכת להיות יותר פשוטה..).
למעשה אני חושבת שנכון מאד שתעשי מאמץ לקיים את המצוות הללו (ואם את אשכנזייה את יכולה גם לברך עליהם בשם ומלכות :"ברוך אתה ה'.. אשר קידשנו במצוותיו וציוונו") גם אם את פטורה מהן באופן רשמי. את צודקת שמי שהסביר שהטעם לפטור הוא גידול ילדים יכול להיות שהיה צריך לקבוע שכאשר אין ילדים (כי את עוד ילדה או אשה שהילדים שלה כבר גדולים) אז גם אשה תהיה חייבת במצוות הללו. למעשה, ההלכה לא קבעה כך: אולי כי יש עוד טעמים לפטור ואולי כי ההלכה בדרך כלל לא אוהבת לחלק את הדינים שלה בצורה כזו. אני חושבת שדווקא האפשרות לבחור לעשות משהו שאת לא חייבת – יכולה להיות פתח משמעותי לחיים דתיים ואפשרות לומר לעצמך ולקב"ה: אני מקיימת מצוות לא רק בגלל שאני מוכרחה אלא בגלל שאני רוצה.. עובדה שאני עושה גם מה שאני לא חייבת..
 
מתפללת שהמילים שלי יהיו משמעותיות עבורך וכמו שכתבתי את ממש מוזמנת לכתוב עוד.### שאלה  
 המחזור שלי ארוך, כאשר בשבעת הימים הראשונים יש ממש דימום ואחר כך במשך שלושה ארבעה ימים ולפעמים אפילו יותר ישנן הפרשות יותר חומות.
בהפסק הטהרה שעשיתי השבוע, (היום האחד עשר מתחילת המחזור) המוך הדחוק יצא עם הפרשה חומה בהירה מאוד מאוד, בבדיקה בבוקר הכל היה נקי. האם עליי לעשות הפסק שוב ביום הבא או שאני יכולה להתחיל לספור 7 נקיים. תודה מראש
 . ### תשובה  
 שלום לך ותודה על פנייתך.
נראה שאת מחמירה על עצמך  יותר מדי. לפי ההלכה רק דם בצבע אדום (וגם שחור) הוא דם אוסר. 
צבע חום, שאין בו גוון אדום, אינו אוסר, וגם בדיקות שיוצאות לא נקיות, יכולות להחשב טובות לצורך הפסק טהרה ושבעה נקיים.
קשה לענות בשאלות של צבעים בלי לראות את המראה עצמו במציאות, אבל אם הגוונים שאת רואה הם חומים בהירים, בגוון חול או קרובים לצהוב, הם בודאי מותרים.
אם יש לך ספק, כדאי לפנות לרב או ליועצת הלכה באיזור מגורייך כדי ללמוד מהם הגוונים המותרים והאסורים. תוכלי גם להתקשר לקו הטלפוני של נשמת ולהתייעץ עם יועצת הלכה אם יש צורך להראות את הבדיקות. טלפון: 026404343.
בינתיים עד שתבררי את הצבעים את יכולה להמשיך בבדיקות "על תנאי", כלומר הבדיקה של היום  תהיה או בדיקת יום ראשון או הפסק חדש. אין צורך לעשות שוב מוך דחוק. 
 
בברכה,### שאלה  
 ביום חמישי או שישי (תלוי אם ההפסק טוב) אני אמורה לסיים 7 נקיים ולטבול. ביום חמישי יש תור (שנדחה שוב ושוב מסיבות שונות) של רופא נשים, שאולי יעשה פרוצדורה רפואית (הוצאת התקן), וייתכן דימום. האם ניתן לטבול בכל זאת?אם לא מה עלי לעשות? כמה זמן לחכות עד הטבילה?
תודה רבה מראש
 . ### תשובה  
 שלום רב,
טוב שפנית להתיעץ
כפי שכתבת הוצאת ההתקן עשוייה לגרום לדימום.
במידה ויהיה דימום אחרי הוצאת ההתקן הוא אינו אוסר אותך, ואת יכולה לטבול באותו ערב.
דימום זה נחשב לדם פצע, הנגרם מהוצאת ההתקן ולכן אינו אוסר[1]. 
הדימום יכול להמשך כיומיים, בכל סוגי ההתקנים.
אם הוצאת ההתקן תהיה ביום השביעי, כדאי לעשות בדיקה פנימית בבוקר (לפני הפרוצדורה), ואין צורך לעשות אף בדיקה נוספת לפני הטבילה.
אם תטבלי יום למחרת הוצאת ההתקן, תעשי גם רק בדיקה אחת ביום השביעי, וגם אם היא לא תצא נקיה לגמרי, ניתן עדיין להניח שהדם מגיע מהפצע שנגרם מהוצאת ההתקן[2], ולכן היא אינה אוסרת אותך. גם אם יהיו כתמים על התחתון הם לא יאסרו אותך, מאותה סיבה.
לאחר הטבילה מומלץ ללבוש תחתון צבעוני או לשים תחתונית, כדי לא להכנס לספקות.
במידה ועדיין ישנן כתמים אדומים אחרי הטבילה, כדאי לחכות עם קיום יחסים מלאים. במידת הצורך, כדאי להתייעץ שוב.
הערה:  אם מדובר בהתקן הורמונלי (כגון מירנה), יכול להתחיל דימום הורמונלי אחרי כיומיים (דימום נסיגה, הנגרם מהפסקת ההורמונים, בדומה לווסת המגיעה לאחר הפסקת גלולות). דימום כזה אינו נחשב לפצע, ולכן דינו אחר. במקרה כזה מומלץ להקפיד על לבישת תחתון צבעוני או תחתונית, ולא לעשות שום בדיקה פנימית, אך אם הדימום מתגבר יתכן ותאסרו. 
בברכה
נועה
 
[1] תלייה במכה נזכרת בגמרא נידה טז. הראשונים חולקים מתי ניתן לתלות במכה. בשו"ע, יו"ד קפ"ז סעיף ה, נפסק שניתן לתלות במכה ידועה ברחם. הרמ"א שם מביא סייגים שונים, אך גם הוא פוסק שניתן לתלות במכה שמוציאה דם כרגע, כמו המקרה שלפנינו.
למקורות נוספים והרחבת הדיון, ראו נשמת הבית, סימן נ וסימן נא.### שאלה  
 יש לי נזם חישוק באף, לא הורדתי אותו מעל שנה. לא חשבתי לשאול רב אם זה בסדר, אבל בלניות כבר מספר פעמים תחקרו אותי לגביו. אשמח לקבל אישור שאפשר לטבול עם נזם (מוסיפה שעשיתי פרוצדורה רפואית באזור האף, וגם אז השארתי את הנזם עלי)
 . ### תשובה  
 תודה על שאלתך. עצם זה שאת לא מורידה את הנזם אף פעם מתיר לך גם לטבול עם הנזם. רק חשוב לוודא שאיזור הנזם נקי לפני שאת טובלת, ולסובב את הנזם כשאת בתוך המים כדי שמי המקווה יגיעו לכל מקום בגופך (בכך, נזם חישוק עדיף על נזם צמיד כי הוא יותר רפוי ומאפשר למים גם לגעת בכל האף). לגבי האישור שאת מבקשת, אני לא מכירה דבר כזה. את יכולה להדפיס את התשובה הזאת ולהביא איתך במידה שהבלנית תתחקר אותך. אבל באותו מידה ניתן גם להגיד לבלנית ששאלת שאלה הלכתית וקבלת פסק שמתיר לך לטבול עם הנזם.
אכתוב כאן קצת רקע כדי שתוכלי להבין היכן הדברים יושבים מבחינה הלכתית:
שאלה זו נוגעת בדיני חציצה – אשה אמורה לטבול במקווה כאשר אין שום חציצה או הפרדה בינה לבין המים, ולצורך כך יש שיח הלכתי בנוגע למה מגדיר חציצה שיפסול טבילה. מן התורה, רק דבר שאת לא רוצה שיהיה על גופך, וגם מכסה את רוב גופך (כמו בוץ על רוב הגוף), נחשב חציצה. מדרבנן הרחיבו את מושג החציצה לכלול גם דברים שאת מקפידה עליהם שמכסים רק חלק קטן מהגוף (כמו לכלוך על הרגליים), או לחילופין אפילו דברים שאת רוצה על הגוף שמכסים את רוב הגוף (כמו קרם גוף). ועל פי המנהג המושג חציצה נתפרש באופן עוד יותר גורף לכלול אפי' דבר שאת רוצה שיהיה על גופך שמכסה רק חלק קטן ממנו (כמו פלסתר על מכה).
עוד מושג בהלכה הוא שדבר שנעשה לנוי אינו מהווה חציצה, ודוגמאות לכך מובאות בשו"ע (ראי בהרחבות). אמנם נזם לא בדיוק נכנס לכל הגדרות הקטגוריה הזה בגלל שיש לו ממשות (בשונה מצבע שיער) עדיין התייחסות ההלכה שמיקלה בדברים של נוי יכולה להיות רלוונטית גם כאן (ובמיוחד לאלו שסוברים שדברים של נוי הופכים להיות חלק מהגוף – ראי בהרחבות בערוך השלחן). במשך הדורות המנהג לגבי חציצה עבר (וממשיך לעבור) שינויים על בסיס שינויים בהגדרת היופי, ועל נורמות של יופי נשי שמשתנה בכל תקופה וחברה. את השינוי הזה רואים למשל ביחס לטבילה עם לק, שאפי' לפני עשר שנים היה נחשב חציצה, והיום עם שינויים תרבותיים וקוסמטיים, לק ג'ל כבר לא נחשב כחציצה לטבילה בתנאי שזה במצב תקין לגמרי.
בשו"ע גם מוזכרים שתכשיטים רפויים לא חוצצים. כבר במאה ה16 יש שיח הלכתי סביב תכשיט שאשה לא נוהגת להסיר אף פעם – טבעת שהיא לא מסירה אפי' בזמן הלישה – ודיון האם זה הופך כביכול לחלק מהגוף שלה וכבר אינו מהווה חציצה לטבילה (ראי בהרחבות). במקרה שלך, ומכך שציינת שגם לא הסרת את הנזם בתוך פרוצדורה רפואית על האף, מראה עד כמה הנזם הזה חלק מגופך, ובכך ניתן להשאירו גם בזמן הטבילה.
בברכת כל טוב,
ג'ני רוזנפלד
 
מקורות להרחבה:
שולחן ערוך יורה דעה הלכות נדה סימן קצח
סעיף א) צריכה שתטבול כל גופה בפעם אחת; לפיכך צריך שלא יהיה עליה שום דבר החוצץ. ואפילו כל שהוא, ואם דרך בני אדם לפעמים להקפיד עליו, חוצץ אפילו אם אינה מקפדת עליו עתה, או אפילו אינה מקפדת עליו לעולם כיון שדרך רוב בני אדם להקפיד עליו, חוצץ; ואם הוא חופה רוב הגוף, אפילו אין דרך בני אדם להקפיד בכך, חוצץ.
הגה: ולכתחלה לא תטבול אפילו בדברים שאינם חוצצין, גזרה אטו דברים החוצצים (הגהות ש"ד). 
סעיף יז) צבע שצובעות הנשים על פניהן וידיהן כא ושער ראשן, אינו חוצץ. וכן מי שהוא צבע וידיו צבועות, אינו חוצץ.
הגה: וכן מי שאומנתו להיות שוחט או קצב וידיו תמיד מלוכלכות בדם, אינו חוצץ, שרוב בני אומנות זו אינן מקפידים (ב"י בשם ר"י). 
סעיף כג) השירים והנזמים והטבעות והקטלאות אם הם רפוים, אינם חוצצים; ואם הם מהודקים, חוצצים.
 
ט"ז יורה דעה סימן קצח ס"ק ד 
(ד) ואם הוא חופה רוב הגוף כו'. – דדבר תורה אינו חוצץ אלא ברובו ומקפיד עליו וגזרו רבנן ברובו שאין מקפיד משום רוב המקפיד וגזרו על המיעוט המקפיד גם כן משום רוב המקפיד אבל במיעוט ואינו מקפיד דתרתי לטיבותא לא גזרו כלל דהוה גזירה לגזירה. והא דכ' רמ"א אחר כך גזירה אטו דברים החוצצים והיינו אפילו במיעוט התם קאמר לכתחלה אבל דיעבד לא גזרינן גזירה לגזירה:
 
ערוך השולחן יורה דעה קצח:מג
הצבע שהנשים צובעות על פניהן וידיהן ושיער ראשן אינו חוצץ מפני שני טעמים האחד דכיון שזה עושין לנוי ה"ל כאלו זהו מגוף הבשר והשיער וכבגד צבוע שאין הצבע כדבר הנוסף אלא כעיקרו של בגד שהרי מצינו טבילה לפרוכת אף ע"פ שהיה צבוע מארגמן ותולעת שני והשנית שאין כאן ממשות כלל אלא מראיתו של צבע ואינו חוצץ ולא דמי לדיו שחוצץ דיש בו ממש [רא"ש ורשב"א שם]:
 
ט"ז יורה דעה סימן קצח ס"ק כג 
(כג) מהודקים חוצצים. – וא"ל הא מיעוט שאינו מקפיד הוא פירש הראב"ד לפי שמקפדת להסירו בשעת לישה והוה כההיא דחוטי צמר דסעיף ב':
 
פתחי תשובה יורה דעה סימן קצח ס"ק א 
(א) לפעמים – עי' בשו"ת זכרון יוסף חי"ד סי' יו"ד שכתב דמ"מ בעינן דוקא שמקפדת לעתים מזומנות כאותה שכתב הט"ז ס"ק כ"ג דטבעת מהודקת באצבע חוצץ משום דמסירתו בשעת לישה דהרי אם מיקלע לה עיסה ללוש כמה פעמים היום או מחר מסירתו אבל אם אינה מקפדת רק פ"א לזמן מרובה לא ומ"ש בש"ע אפילו אינה מקפדת עליו עתה כו' אין פירושו אלא שמקפדת עליו לבסוף לזמן רחוק אלא פירושו שאינה מקפדת עתה בשעת טבילה מ"מ מקפדת בימים שקודם ושלאחר הטבילה ע"ש ועמש"ל ס"ק י"ב בשמו:### שאלה  
 האם מותר הלכתית לקחת גלולות או לשים התקן? ומה עדיף לפני חתונה?
 . ### תשובה  
 שלום וברכה,
את שואלת בעצם שתי שאלות-  מה העדיפות ההלכתית בין גלולות להתקן, ומה מביניהם עדיף לפני חתונה. אתייחס לשתיהן.
התקן תוך רחמי משמש רק למטרה אחת – מניעת הריון. לעומתו, לשימוש בגלולות יש סיבות שונות: הן נפוצות מאוד בשימוש למניעת הריון, אך משמשות פעמים רבות גם להסדרה של המחזור החודשי (לפני ואחרי החתונה או לקראת חתונה כדי להימנע מחופת נידה), ולפעמים ישנן סיבות אחרות לשימוש בהורמונים כגון שיעור יתר, טיפול באקנה חריף וטיפול בכאבי מחזור.
מכיוון שבשאלתך לא ברור לאיזו מטרה את רוצה ליטול גלולות או לשים התקן אתייחס לכל האפשרויות. 
נפתח בשימוש באמצעים אלו במניעת הריון ונסיים בסידור המחזור לנשים בכלל ולכלה בפרט.
 
מניעת הריון
שאלת העדיפות ההלכתית בין גלולות לבין התקן לצורך מניעת היריון רלוונטית לתקופה שאחרי החתונה, כיון שלפי ההלכה אסור לקיים יחסי אישות לפני הנישואין. השאלה של מניעת הריון לאחר החתונה היא שאלה הלכתית גדולה מכיוון שיש בכך דחייה של מצוות "פרו ורבו", והתשובה לשאלה זו מורכבת ותלויה בשלבי החיים השונים של הזוג.
לאחר החתונה יש דעות שונות בהלכה לגבי שימוש באמצעי מניעה. ראשית יש לדעת, שמרגע שזוג מתחתנים חלה עליו חובת קיום מצוות 'פרו ורבו', שהיא לידת בת ובן. גם האישה מחויבת לסייע ביד האיש לקיים את המצווה הזו שהרי אינו יכול לקיים אותה בלעדיה. לשאלה האם בכל זאת מותר להם להחליט לדחות את קיומה של המצווה לשלב מאוחר יותר בחייהם יש התייחסויות שונות בין פוסקי זמננו, שרובם אוסרים, אך יש ביניהם גם בודדים שמתירים. זהו נושא רחב בפני עצמו ואם תהיי מעוניינת במידע נוסף לגבי הדיון ההלכתי על דחיית הריון פני לסמכות הלכתית או כתבי לנו ונשמח להתייחס לנושא בהרחבה.
לאחר לידת הילד הראשון, שהיא תחילת קיום המצווה, על אף שעדיין החובה להביא לעולם בן ובת ולהשלים את קיום המצווה קיימת, פוסקים רבים מתירים למנוע הריון עד שגוף האישה יתאושש ויחלים מהלידה ויהיה מסוגל להריון נוסף (כשנתיים אחרי הלידה). מכל האמור לעיל עולה ששאלת מניעת ההריון הנה שאלה הלכתית שיש להתייעץ לגביה עם רב או רבנית כדי לבחון את הסיטואציה הספציפית של הזוג. במידה שהוחלט על מניעת הריון, ניתן לבחור באיזה אמצעי מניעה להשתמש:
יש פוסקים שמעדיפים תמיד את השימוש בגלולות על פני אמצעי מניעה אחרים, משום שהן לא משפיעות בשום צורה שהיא על הזרע ויחסי האישות (ראי בספר פוע"ה, דעת רוב הפוסקים שהם מביאים). לעומתם יש פוסקים אחרים שטוענים שדווקא האמצעים ההורמונליים (גלולות ועוד) מסוכנים לאישה, כיון שהם משפיעים על גופה לטווח ארוך, ולכן מעדיפים את ההתקן התוך רחמי או הדיאפרגמה ולא את הגלולות (לדוגמה הרב רבינוביץ' זצ"ל ועוד).
אציין שגם אותם פוסקים שמעדיפים גלולות אינם אוסרים על שימוש בהתקן תוך רחמי, רק שמים אותו בעדיפות פחותה לעומת הגלולות.
יש לדעת שגם מבחינה רפואית פעמים רבות הרופאים יעדיפו שלא להתקין התקן תוך רחמי לאישה שעוד לא ילדה.
כל מה שכתבתי עד כה לגבי התקן תוך רחמי מתייחס בעיקר להתקן תוך רחמי מנחושת (IUD/ IUB) ולא להתקן הורמונלי דוגמת המירנה, קיילינה או ז'נס. התקנים אלו מכילים הורמון פרוגסטרון, והם פועלים באופן שונה מהתקן הנחושת, ובמידה מסוימת דומים יותר בפעולה שלהם לנטילת גלולות. עם זאת, גם אותם לרוב פחות מקובל להתקין לאישה שעדיין לא ילדה, במיוחד שהם נחשבים מניעה לטווח ארוך, מה שפחות מצוי בחברה הדתית לפני לידה ראשונה.
 
נטילת גלולות מסיבות אחרות, לפני אחרי חתונה
כפי שציינתי לעיל, יש סיבות נוספות שנשים שומרות הלכה בוחרות להשתמש בגלולות לפני החתונה ולאחריה: טיפול בבעיות הורמונליות כגון מחזור לא סדיר, שיעור יתר וכד'; התאמת תאריך החתונה למחזור של האישה כדי למנוע חופת נידה ועוד. כמובן שכל אחת מהבחירות הללו צריכה להיעשות בהיוועצות עם רופאה, כיוון שיש לה השלכות בריאותיות.
יש כלות שכדי לסדר את המחזור שלהן ולהימנע מחופת נידה מקבלות מרשם לגלולות למניעת הריון מרופאת הנשים, ואין בכך בעיה הלכתית עד החתונה. צריך להיות רק מודעים לכך שבנטילת גלולות למניעת הריון יכול להיות סיכון מסוים לאישה, במיוחד אם במשפחתה יש בעיות של קרישיות יתר וכד', ולכן חשוב ליידע את הרופאה לגבי מחלות רקע של הכלה או של קרובות שלה מדרגה ראשונה, כדי שהרופאה תחליט האם ואילו גלולות מתאימות לאותה אישה. את הגלולות בדרך כלל נוטלים עד אחרי שמקיימים יחסים מלאים ואז מפסיקים אותן.
 
העולה מכל דבריי הוא שהשאלה של השימוש באמצעי מניעה בכלל, ובפרט באיזה אמצעי מניעה להשתמש, היא שאלה אישית שתלויה במצבה של האישה ושל הזוג, ובשלב החיים בו היא נמצאת.
אם תרצי להמשיך ולהתייעץ באופן אישי לגבי זה, תוכלי בשמחה לפנות אלינו שוב. 
בברכה,
חני פרנק
יועצת הלכה
 
מקורות להרחבה:
הרב נחום אליעזר רבינוביץ', מסילות בלבבם עמ' 448
הרב שלמה אבינר, אחותי כלה, עמ' 91
הרב נחום אליעזר רבינוביץ', שו"ת שיח נחום, עמ' 327
נשמת הבית שער ה: אמצעי מניעה, סימן לב: שימוש בהתקן תוך-רחמי ודירוג אמצעי מניעה עמ' 171### שאלה  
 שלום,
רציתי לשאול האם ניתן לקרוע את הקרום לפני החתונה על מנת לרפא. אני סובלת מוגיניזמוס, ועל מנת לאפשר לעצמי חדירה תקינה אני צריכה להשתמש באימוניות (מתחיל מגודל קטן ועולה עד לגודל של פין). האם הדבר אפשרי?
תודה
 . ### תשובה  
 מזל טוב יקרה.
וגיניזמוס היא הפרעה מוכרת שדורשת התמודדות. כל הכבוד לך שאת מודעות לכך ושפנית לטיפול ולקבלת עזרה. הטיפול הוא חשוב ובע"ה יצליח ויאפשר לכם חיים זוגיים טובים ובריאים.
אסביר מעט לגבי קרום הבתולים כדי לענות לשאלתך. קרום הבתולים הוא קרום שחוסם את פתח הנרתיק והוא גמיש ויש בו חורים (וזו הסיבה שדם המחזור יכול לזרום דרכו). אצל כל הנשים הקרום מעט פתוח, אבל אצל רבות הוא עדיין מכסה את רוב פתח הנרתיק. הסיבה שהוא כבר פתוח קצת היא שהנשים היום מתחתנות אחרי הרבה שנים של מחזורים, שימוש בטמפונים, התעמלות מסוגים שונים ועוד. בקיום יחסים בפעם הראשונה האיבר של האיש פותח יותר את הפתחים שכבר קיימים בקרום. לזה קוראים "קריעת" קרום הבתולים, אך למעשה זו רק הרחבה נוספת של פתח הנרתיק, תוך הזזתו של הקרום לצידי הפתח, שם הוא ייטמע. לכן, פעמים רבות בימינו נשים לא חשות כאב מעצם פתיחת הקרום, ואף לא מדממות מהתהליך. מצב זה של "איבוד הבתולים" מבלי שהאישה קיימה יחסים מוכר בחז"ל (1) ובהלכה ועם גיל הנישואין היום, לא מייחסים חשיבות לכך שאישה תגיע עם קרום בתולים סגור לחופה, אלא רק כמובן לכך ששניהם לא יקיימו יחסי אישות לפני החתונה.
בבתולים יש דין מיוחד, לפיו בפעם הראשונה שאישה נמצאת ביחסי אישות עם איש היא נאסרת כנידה, אפילו אם הם לא ראו דם. עם זאת, אם ידוע מראש בוודאות מלפני החתונה שמסיבה כלשהי אין לה קרום בתולים, הם אינם נאסרים, אלא אם כן היא ראתה דם.
כאשר יש לאישה סיבה שבגללה היא צריכה להחדיר מכשיר כמו אימוניות, ובכך לפתוח באופן אקטיבי את הקרום, מותר בהחלט להשתמש במכשירים כאלו, אפילו שיש סיכוי שהם יגרמו לפתיחת הבתולים מראש באופן מלא, כיון שהדבר נעשה מסיבה רפואית נצרכת.
 
לכן במצב שלך, מומלץ סמוך לחתונה לבקר אצל רופאת הנשים ולבקש ממנה לבדוק האם קרום הבתולים נפתח לחלוטין עקב השימוש באימוניות. במידה שאכן כך קרה, אם לאחר קיום יחסי האישות בפעם הראשונה לא תראי דם, אתם לא תיאסרו. יש לציין שהסרת הקרום לפני החתונה כדי להימנע מאיסור דם בתולין לאחר יחסים, מותרת רק במקרים בהם ממילא יש צורך בהליך רפואי, ולא באופן יזום ללא סיבה רפואית. (2)
יש זוגות שבוחרים לפרוש זה מזו ולהתנהג כאסורים לאחר קיום יחסים בפעם הראשונה (ובמידה שהאישה לוקחת גלולות לסידור המחזור לקראת החתונה גם להפסיק אותן ולקבל מחזור), גם כשההלכה אינה מחייבת את הפרישה, כדי לתת זמן התרגלות למציאות החדשה, אבל זו החלטה אישית שלהם שאינה מתחייבת על פי ההלכה.
 
חשוב מאד, ככל שהקשר ביניכם מאפשר ואם עדיין לא עשית זאת, לספר על המצב שלך לחתנך. על אף שאת מטפלת באימוניות כבר כעת, יתכן שיהיה קושי בקיום יחסי אישות בפעם הראשונה, והוא צריך להיות מוכן לכך. הוא צריך להבין שעליו להיות זהיר ועדין ועם אורך רוח עד שאת תהיי מסוגלת לקיים יחסים באופן מלא. המשיכי את הקשר עם אשת מקצוע שתלווה ותדריך אתכם ושתוודא שהכל נעשה כמו שצריך כדי להתקדם באופן הטוב ביותר.
בברכת הצלחה בדרככם החדשה ומזל טוב מעומק הלב,
חני פרנק
 
 
הערות
משנה כתובות פרק א', משנה ג, ז
הרב אליקים לבנון, שלום אהלך, עמ' 213 (על סמך שו"ת אגרות משה ויביע אומר), ספר פועה כרך א' עמוד 86 ו-89 ובהערות.### שאלה  
 רציתי לשאול לגבי פדיון הבן. מהו הטעם לקיום המצווה? (מבחינה רעיונית) ואם צריך לפדות פטר רחם מדוע לא פודים בת? יש לנו בעוד שבוע וחצי פדיון של הנכד, והייתי שמחה להרחבה הזאת לפני הפדיון אם יתאפשר.. ### תשובה  
 שלום לך, ומזל טוב להולדת נכדך. 
בקרוב תזכי בע"ה לחוות מצווה ייחודית, שאינה רווחת, שכן היא חלה רק על בן בכור לאמו, שלא קדמו לו לידת בת, או נפל, שנולד בלידה רגילה (ולא בניתוח קיסרי), ושאביו או אמו אינם ממשפחת כהנים או לוויים.
בדומה למצוות נוספות המבטאות את קדושתה של הראשית (ביכורים, תרומה – ראשית דגנך, ראשית הגז, בכורות בהמה, חלה – ראשית עריסותיכם), כך גם בראשית פרי הבטן ישנה קדושה. כל התחלה חדשה מעוררת בנו התפעמות, ונטייתנו הטבעית היא לראות בפרי עמלנו הישג אישי ותוצאה של השקעה מצדנו, וכך גם הילד הבכור, המזכה אותנו בכינויים "אמא" ו"אבא" (וכמובן גם "סבתא" ו"סבא"). אולם למעשה, כל הישג שכזה הוא פיקדון בידינו וניתן לנו ברצון ה' מתוך חסדו עמנו, ועצם קבלתו אמורה להנכיח בתודעתנו את מקום הבורא בחיינו, לחזק את אמונתנו בו ולהודות לו על מתנותיו (ספר החינוך פרשת בא מצוה יח). בדרשות רבות (לפרשת כי תבא) כותב בעל שפת אמת, כי הקדשת הראשית לקב"ה מבטאת את הדבקות בשורשו הרוחני והמשכת הברכה ממנו.
בעקבות מכת בכורות, שבה הוכו כל בכורי מצרים, וניצלו בכורי ישראל, הצטווינו על קדושת הבכורות: קַדֶּשׁ לִי כָל בְּכוֹר פֶּטֶר כָּל רֶחֶם בִּבְנֵי יִשְׂרָאֵל בָּאָדָם וּבַבְּהֵמָה לִי הוּא (שמות יג, ב). במצב זה משרתי ה' המיועדים היו הבכורות המצויים בכל בית ובית, שתפקידם היה אף השראת קדושה במשפחתם. ואכן כך מספרת הגמרא שקרה בפועל: עד שלא הוקם המשכן – היו הבמות מותרות, ועבודה בבכורות, ומשהוקם המשכן – נאסרו הבמות, ועבודה בכהנים (זבחים קיב, ע"ב). גם בכריתת הברית בהר סיני נאמר: וַיִּשְׁלַח אֶת נַעֲרֵי בְּנֵי יִשְׂרָאֵל וַיַּעֲלוּ עֹלֹת וַיִּזְבְּחוּ זְבָחִים שְׁלָמִים לַה' פָּרִים (שמות כד, ה), והמפרשים השונים (אונקלוס, רש"י, רשב"ם, ראב"ע, רמב"ן) מסבירים כי היו אלה הבכורות שהקריבו את הקרבנות (1).
לצערנו, נכשלו הבכורות בחטא העגל ביחד עם כל החוטאים מבני ישראל, וקדושתם המולדת לא עמדה להם. בעקבות זאת הוחלפו הבכורות בבני שבט לוי, אשר ביטאו נאמנות לקב"ה, ומלבד זאת שלא הצטרפו לחוטאים, הם אף לחמו בהם: וַיַּעֲמֹד מֹשֶׁה בְּשַׁעַר הַמַּחֲנֶה וַיֹּאמֶר מִי לַיהוָה אֵלָי וַיֵּאָסְפוּ אֵלָיו כָּל בְּנֵי לֵוִי  (שמות לב, כו). על מעשה זה הם זוכים לשבח מיוחד: הָאֹמֵר לְאָבִיו וּלְאִמּוֹ לֹא רְאִיתִיו וְאֶת אֶחָיו לֹא הִכִּיר וְאֶת בנו [בָּנָיו] לֹא יָדָע כִּי שָׁמְרוּ אִמְרָתֶךָ וּבְרִיתְךָ יִנְצֹרוּ (דברים לג, ט).
ההשתתפות בחטא העגל הורידה את הבכורות ממעלתם, ונטלה מהם את זכות העבודה במשכן. במקומם התקדשו בני לוי לתפקיד משרתי ה' במשכן ומייצגי הקדושה בעם, זאת כפי שמתואר בתורה: וְהִבְדַּלְתָּ אֶת הַלְוִיִּם מִתּוֹךְ בְּנֵי יִשְׂרָאֵל וְהָיוּ לִי הַלְוִיִּם: וְאַחֲרֵי כֵן יָבֹאוּ הַלְוִיִּם לַעֲבֹד אֶת אֹהֶל מוֹעֵד וְטִהַרְתָּ אֹתָם וְהֵנַפְתָּ אֹתָם תְּנוּפָה: כִּי נְתֻנִים נְתֻנִים הֵמָּה לִי מִתּוֹךְ בְּנֵי יִשְׂרָאֵל תַּחַת פִּטְרַת כָּל רֶחֶם בְּכוֹר כֹּל מִבְּנֵי יִשְׂרָאֵל לָקַחְתִּי אֹתָם לִי: כִּי לִי כָל בְּכוֹר בִּבְנֵי יִשְׂרָאֵל בָּאָדָם וּבַבְּהֵמָה בְּיוֹם הַכֹּתִי כָל בְּכוֹר בְּאֶרֶץ מִצְרַיִם הִקְדַּשְׁתִּי אֹתָם לִי: וָאֶקַּח אֶת הַלְוִיִּם תַּחַת כָּל בְּכוֹר בִּבְנֵי יִשְׂרָאֵל: וָאֶתְּנָה אֶת הַלְוִיִּם נְתֻנִים לְאַהֲרֹן וּלְבָנָיו מִתּוֹךְ בְּנֵי יִשְׂרָאֵל לַעֲבֹד אֶת עֲבֹדַת בְּנֵי יִשְׂרָאֵל בְּאֹהֶל מוֹעֵד וּלְכַפֵּר עַל בְּנֵי יִשְׂרָאֵל (במדבר ח, יד-יט).
על פי המסופר בספר במדבר (פרק ג) בעת החלפתם של הבכורות בבני לוי התגלה פער מספרי ביניהם (22,273 בכורים לעומת 22,000 לוויים), וכך 273 בכורות פדו את עצמם בסכום של חמישה שקלים, מעשה זה הפקיע אותם מקדושתם, ולמעשה "פדה" אותם ממנה והפכם לחולין. מכאן מובן מדוע בכורות כהנים או לוויים אינם נפדים. בשל העברת הבכורות ממעמדם כ"הקדש" הצטווינו במספר מקומות (שמות יג, יג, שמות לד, יט-כ) לפדות את הבכורים מקדושתם: וְכֹל בְּכוֹר אָדָם בְּבָנֶיךָ תִּפְדֶּה, באמצעות תשלום חמישה סלעי כסף לכהן.
כפי שכתבנו, מצוות הפדיון חלה רק בבכור לאמו, מה שנלמד מהביטוי "פטר רחם", שמשמעו פתיחת הרחם. מכאן מובן מדוע בכור שנולד בניתוח קיסרי פטור מפדיון, וכך כאשר נולד לפניו נפל, והוא שהיה הראשון להיוולד.
לגבי פדיון בכורות זכרים בלבד, התורה מכנה את הבכור הזכר בשם 'ראשית אונו' של אביו (דברים כא, יז), והוא זה "שלבו של אביו דווה עליו" במותו (בבא בתרא קיא, ע"ב). ניתן להוסיף, כי האב רואה בבנו יורשו וממשיכו, הוא שיישאר בנחלת הוריו, יגן עליה בשעת הצורך, יסייע להוריו ויסעד אותם בזקנתם. הבת לעומת זאת, היתה עוברת בנישואיה להתגורר בנחלת משפחתו של בעלה, ואף פטורה ממצוות כיבוד הורים, כשזו מתנגשת עם מחויבותה למשפחתה החדשה.
נותר עוד לברר, מדוע הצטווינו לפדות בכור לאמו, ולא בכור לאביו. המהר"ל (גבורות ה' פרק לח) מחלק בין "ראשית האון" של האב, לבין "פטר רחם" של האם, והוא מבאר, כי הבכור לאמו נחשב "ראשית המציאות" אשר יש בו קדושה יתרה, כשם שהקב"ה בעצמו הוא ראשית המציאות. ולעומת כח האב שמעניק פוטנציאל בלבד, הוא רק בכח, הרי שהאם מאפשרת את הראשית בפועל ממש.
הסבר בכיוון שונה נלמד מהנס של הצלת בכורי ישראל בשעת מכת בכורות, שהרי הציווי הראשון על הפדיון מופיע עוד לפני חטא העגל. על פי המדרש (שקלים פרק ב הלכה ג), בכורי ישראל היו אמורים להיענש במכת בכורות בדומה לבכורות מצרים, בגלל מכירת יוסף ע"י שבטי ישראל, אולם הקב"ה גמל עמם חסד והצילם. ובשל היותו של יוסף בכור לאמו, עיקר הפדיון לכפר על מכירתו נעשה בבכורות לאמם (ילקוט יוסף שובע שמחות ב דרשות דרשות לפדיון הבן).
טעם נוסף מתבסס אף הוא על הצלת בכורות ישראל בשעת מכת בכורות, אולם הוא מחלק באופני ההצלה השונים. בעוד שבבכורי האבות (יהודים או מצרים) לא ניתן להבחין, ולכן אותם זיהה הקב"ה בעצמו (בבא מציעא סא, ע"ב: אני הבחנתי בין טפה של בכור לטפה שאינה של בכור), על כך נאמר: "אני ולא מלאך, אני ולא שליח", הרי שבכורי האמהות, שהם ידועים ומפורסמים כבכורות, הוכו בידי שליח, "וכיון שניתן רשות למשחית אינו מבחין בין צדיקים לרשעים" (בבא קמא ס, ע"א), שם אכן התרחש הנס, ובכורי האמהות היהודיות לא ניגפו (פנים יפות במדבר פרשת במדבר פרק ג פסוק יג, פרדס יוסף פרשת בא בשם רעק"א), ולכן רק אלה נצרכים לפדיון.
לסיום אשמח להוסיף נימה אופטימית לדברים שנאמרו, שהרי אמנם הבכורות ירדו מקדושת מעמדם ותפקידם, אך במקורות רבים נכתב, כי הם עתידים לשוב למדרגתם הראשונה (ספרי במדבר פרשת בהעלותך פיסקא צב, 
ילקוט שמעוני פרשת תרומה רמז שסג, ספורנו מדבר ג, יג, אור החיים בראשית מט, כח, ובמדבר ג, מה, הרב קוק- שמונה קבצים, כרך ב, אות ח, עמ' ט"ו, הגדה של פסח הרב ראובן מרגליות), לפי זה עתידה העבודה לחזור לבכורות, שכן מעלין בקדש ואין מורידין, והם יעבדו בשיתוף ביחד עם הלוויים. 
יהי רצון שתרוו רוב נחת מנכד זה ומכל הבאים אחריו.
עידית
 ### שאלה  
 סבא שלי שגידל אותי מאז שנולדתי נפטר לפני חודש מהמחלה. אני כאובה מאוד וכמעט שלא מצליחה לתפקד מרוב עצב ובכי וחלמתי אותו פעמיים.
בפעם הראשונה אנחנו אוכלים אצל דוד שלי, כל המשפחה בשולחן אחד והוא יושב בשולחן אחר עם סבתא שלי שתיבדל לחיים ארוכים. פתאום הוא נופל אחורה מהכיסא אני מיד רצה מרימה אותו ומלטפת לו את הפנים. יודעת שהוא חולה בחלום ובוכה ואומרת לו שלא יעזוב אותי והוא בתגובה מחבק אותי חזק ומחייך אליי חיוך רחב, הוא מהודר ומבושם ונראה טוב כמו שהיה תמיד.
חלמתי שוב בלילה שבוע אחרי שבחלום אני ישנה צהריים במיטה שלי עם הילד שלי שהוא כל כך אהב והוא בא מחבק אותי חזק חזק קם יוצא מהדלת שם עליו מעיל גדול והולך. אשמח לדעת אם זה אומר משהו. תודה
 . ### תשובה  
 שלום  יקרה,
את מתארת קשר אמיץ וחם בינך לבין סבא שלך, אפשר להבין את תחושת הצער הגדול על אבידה יקרה כל כך. הבכי בהחלט מובן ונורמלי.  
אני מברכת אותך בברכת "מן השמים תנוחמי" ושתזכי להיאחז בזכרונות המתוקים שיש לך ממנו ולהעביר אותם הלאה לילדייך.
 
את שואלת האם יש משמעות לחלומות שחלמת. אכן, ניתן להבין מתוך החלומות כמה אהבת את סבך, כמה הוא אהב אותך וכמה קשה עליך הפרידה. החלומות מראים גם תחושת חיבור וקירבה, לא רק שלך, אלא גם של בני משפחתך – בחלום הראשון את וסבך נמצאים עם כל המשפחה  ובחלום השני אתם נמצאים עם בנך. החלומות שלנו משקפים את המחשבות שהיו לנו במהלך היום במודע ובתת-מודע. כפי שכתוב בגמרא: "אמר רבי שמואל בר נחמני אמר רבי יונתן אין מראין לו לאדם אלא מהרהורי לבו" (מסכת ברכות, נה עמ' ב).
את שואלת האם יש משמעות נוספת מעבר להבנה זו. חז"ל מלמדים בהמשך הגמרא שם: "כל החלומות הולכים אחר הפה". כלומר, החלום יתפרש על פי הדרך בה את בוחרת לפרשת אותו. את יכולה לעיין בחלום בעצמך אם או מישהו קרוב אליך ולחשוב מהי המשמעות שאת בוחרת לתת לו. אני אציע משמעות מנקודת המבט שלי על פי מה  שפירטת ואת יכולה לבחור אם זו פרשנות שאת רוצה "לוקחת" לעצמך. בחלום את אומרת לסבך שאת לא תעזבי אותו והוא בתגובה מחבק אותך, יתכן שיש כאן מסר שהוא לא רוצה שתשכחי אותו אלא שתאמצי את הדרך והמסורת שלו ושתעבירי אותם ואת הזכרונות ממנו (שהם זכרונות של הדר והתבשמות) גם לילדך, ובכך יהיה לו נחת רוח בשמים.
 
אם את חשה שאת מתקשה להמשיך הלאה מרוב אבל או שזה משפיע לך זמן רב מידי על התפקוד, חשבי אם יש מישהי או מישהו קרוב אליך שתוכלי להתייעץ איתו כיצד להתרומם מתוך האבל למרות ויחד עם הצער הרב. 
 
שלא תדעי עוד צער,### שאלה  
 אני בת 16 ורוצה יותר לדקדק במצוות הדלקת נרות השבת – איך אני אעשה את זה נכון מבחינה של מקום ההדלקה , מספר הנרות, עם ברכה או ללא ברכה .
תודה ממש יעזור לי לקראת השבת הזו.. ### תשובה  
 שלום  יקרה, 
חזקי ואמצי ברצונך לדייק בקיום המצות ובמיוחד בהדלקת נר שבת שהיא מיוחדת ומוסיפה אור לשבת. 
התשובה לשאלתך תלויה בכמה נתונים שלא ציינת בשאלתך, כגון – האם את נמצאת עם משפחתך או לבד בדירה, האם את אשכנזיה או ספרדיה, ועוד. לכן אכתוב בקצרה לגבי מצבים שונים ותוכלי למצוא את התשובה שנכונה למצב שלך בתוך הדברים. לאחר מכן אכתוב תשובה מפורטת יותר.
בכל בית חייב שיהיה נר דולק בכניסת השבת ליד מקום הסעודה או בחדר אחר ששוהים בו בבית. עבורנערה כמוך, אופן ההדלקה ומקום ההדלקה בפועל משתנה לפי מצבים שונים:  
 1. נערה בבית הוריה או אצל משפחה מארחת – אם את גרה עם הורייך ואמך (או מישהו אחר) מדליקה נרות או שאת מתארחת אצל משפחה בה מדליקים נרות – את יוצאת ידי חובה בהדלקה שלהם.
א. אם המשפחה לא מדליקה נרות – אם המשפחה שלך או המשפחה המארחת לא מדליקה נרות (למשל משפחה חילונית שלא מדליקה) אז עליך להדליק עבור עצמך. במקרה כזה הדליקי שתי נרות בברכה ליד מקום הסעודה. אם זה לא מתאפשר את יכולה להדליק בחדר השינה שלך.
ב. אם המשפחה מדליקה נרות – לגבי הוספת נרות על ידי רווקה לנרות של בעלת הבית יש מנהגים שונים.  את יכולה להוסיף אחד או שנים לפי המנהג, עייני עוד בהרחבה לגבי מקום ההדלקה והברכה על הנרות. 
2. נערה בפנימיה או דירת שותפות – מספיק שאחת מכן תדליק ליד מקום הסעודה וכך כולן יוצאות ידי חובה. אם תרצו להדליק כולכן תוכלו להדליק כל אחת שתי נרות ואשכנזיות יכולות לברך גם אם מדליקות יחד. לספרדיות עדיף למקם את הנרות באיזורים שונים כדי שכל אחת תוכל לברך.
3. נערה שמתארחת אצל משפחה וישנה בדירה נפרדת – אם את סועדת אצל משפחה אך ישנה בדירה נפרדת הדליקי נרות בברכה בדירה בה את ישנה. וודאי שהנרות מספיק גדולים או שיש בהם מספיק שמן כך שתספיקי להנות מאורם כשתחזרי לדירה לאחר הסעודה. 
כמה נקודות חשובות לסיום:
חשוב להדליק בזמן, שהוא להדליק לפני כניסת השבת. אם עברה שעת השקיעה אין להדליק כלל כדי לא לעבור על איסור חמור בשבת. 
אופן ההדלקה  –  מדליקים את הנרות, מכבים את הגפרור, מכסים את העיניים ומברכים:
"בָּרוּךְ אַתָּה ה' אֱלֹהֵינוּ מֶלֶךְ הָעוֹלָם אֲשֶׁר קִדְּשָׁנוּ בְּמִצְוֹתָיו וְצִוָּנוּ לְהַדְלִיק נֵר שֶׁל שַׁבָּת"
מנהג יפה נוסף הוא תפילה בזמן הדלקת הנרות.
יהיה רצון ותזכי תמיד להוסיף אור, 
רחל
כעת אפרט את התשובה בהרחבה: 
 
חובת הדלקת נרות
אנחנו לומדות שהדלקת נר בשבת הינה חובה. הסיבות השונות שניתנו להדקלת נרות הן משום עונג שבת, כבוד השבת ושלום בית (ראי רמב"ם הלכות שבת והמהרי"ל בהרחבה). הדרך לכבד את השבת היא בכך שיהיה הנר דולק במקום הסעודה (רש"י מסכת שבת כב, ע"א). 
נהוג שבעלת הבית מדליקה את הנרות ומוציאה את כל בני המשפחה, מכיוון שהאישה היא עיקר הבית (שולחן ערוך או"ח רסג, ג). למרות העדיפות שבעלת הבית תדליק את הנרות, מעיקר הדין בשעת הצורך או כשבעלת הבית נעדרת, מספיק שאחד מבני המשפחה ידליק נרות ובכך כל מי שגר או מתארח בבית יוצאים ידי חובה. כך שאם את נמצאת בבית הורייך או מתארחת אצל משפחה אחרת, אין לך חובה להדליק נרות בנוסף לבעלת הבית. אם את נמצאת בדירה לבד או עם חברות נוספות, יש לדאוג שאחת מן הנוכחות תדלקנה נרות (וכן אם היה מדובר בגבר ששוהה לבד בדירה). 
יש לשאול מה הדין כאשר נשים נוספות רוצות גם הן להדליק, בין אם זו בת משפחה או בעלת משפחה אחרת שמתארחת אצל המשפחה. יש שתי שאלות שצריך לתת עליהן את הדעת – איפה הן תדלקנה והאם הן יכולות לברך? 
מקום ההדלקה של נרות נוספים
במקרה של נרות נוספים על אלו של בעלת הבית, יש עדיפות להדליק את הנרות הנוספים בחדר השינה או במטבח או לפחות במקום אחר שלא צמוד לנרות של בעלת הבית. 
בכל מקרה, אם יש חשיבות או עדיפות להדליק את הנרות ליד אלו של אימך או של המארחת, הדבר מותר, מכיוון שיש ערך בכל הוספת אור בשבת מכיוון שיש בכך שלום בית ושמחה והנאה יתירה (משנה ברורה על שולחן ערוך רסג, סעיף ח'). 
ברכת הנרות על נרות נוספים
לגבי הברכה, השולחן ערוך (שם) פוסק לספרדיות שיש להיזהר בברכה לבטלה ואין לברך אם הדלקת הנרות היא בצמוד לנרות בעלת הבית. הרב יצחק יוסף פוסק (ילקוט יוסף או"ח רסג) שרווקות ידליקו רק בחדרן וללא ברכה.
אך הרמ"א פוסק לאשכנזיות שיש לברך. המשנה ברורה כותב שלדעת כולם אם ההדלקה נעשית במקום מרוחק יש לברך על הנרות. (משנה ברורה שם)
לרוב לא  נהוג שבנות רווקות ידליקו נרות כשהם נמצאות בבית אימן או מתארחות אצל אחרים, אך בספר שמירת שבת כהלכתה מנהג זה מוזכר ואין מניעה מלהדליק. בחסידות חב"ד נוהגים שבנות רווקות כן מדליקות בבית הוריהן. הפניני הלכה מציין שראוי שכל אחת תמשיך במנהג משפחתה בעניין זה (פניני הלכה שבת, ד,ב).
מספר הנרות
נהוג שבעלת הבית מדליקה שני נרות למרות שמעיקר הדין מספיק נר אחד, וזאת כדי שיהיה נר אחד כנגד "זכור" ונר אחד כנגד "שמור" (שולחן ערוך שם). יש גם מנהג להוסיף נרות נוספים כנגד מספר בני המשפחה (הרמ"א שם). 
רווקות בבית אימן שנוהגות להדליק נרות, חלקן מדליקות נר אחד חלקן שניים. 
אופן ההדלקה
השולחן ערוך (שם סעיף ה')  פוסק שיש לברך ואז להדליק את הנרות, שכך המצווה "עוברת לעשייתה" (מיד לאחר הברכה מקיימים את פעולת המצווה). וכך נוהגות חלק מהנשים הספרדיות.  הרמ"א פוסק לאשכנזיות להדליק קודם ההדלקה מכיוון שבעצם הברכה האישה מקבלת עליה את השבת ואז כבר לא תוכל להדליק נרות. כדי שההדלקה תהיה כביכול "אחרי" הברכה, יש להדליק, לכסות את העיניים, ורק לאחר הברכה להביט בנרות. ספרדיות רבות נוהגות כך גם (למשל לפי הבן איש חי שנה שניה נח, ח), ויש לנהוג על פי מנהג האם. אם אין מנהג אם, אפשר לעשות לפי הקהילה. אם אין מנהג לקהילה אפשר לנהוג כרוב הנשים אשר מדליקות לפני הברכה. 
מקורות
 
חובת ההדלקה ועל מי מוטלת
רמב"ם הלכות שבת פרק ה 
הלכה א – הדלקת נר בשבת אינה רשות אם רצה מדליק ואם רצה אינו מדליק, ולא מצוה שאינו חייב לרדוף אחריה עד שיעשנה כגון עירובי חצרות או נטילת ידים לאכילה אלא * חובה, ואחד אנשים ואחד נשים חייבין להיות בבתיהן נר דלוק בשבת, אפילו אין לו מה יאכל שואל על הפתחים ולוקח שמן ומדליק את הנר שזה בכלל עונג שבת,
רמב"ם הלכות שבת פרק ל 
הלכה ה – מסדר אדם שולחנו בערב שבת ואף על פי שאינו צריך אלא לכזית, וכן מסדר שולחנו במוצאי שבת ואף על פי שאינו צריך אלא לכזית, כדי לכבדו בכניסתו וביציאתו, וצריך לתקן ביתו מבעוד יום מפני כבוד השבת, ויהיה נר דלוק ושולחן ערוך ומטה מוצעת שכל אלו לכבוד שבת הן.
שו"ת מהרי"ל סימן קמד 
פסקו דיש לברך כשחל להיות יו"כ בשבת ולא חיישינן אדסמ"ג אלא חשבי ליה שלום בית אפי' בלא אכילהו
רש"י במסכת שבת  דף כה עמוד ב 
חובה – כבוד שבת הוא שאין סעודה חשובה אלא במקום אור 
מסכת שבת פרק ב משנה ו' 
על שלש עבירות נשים מתות בשעת לידתן על שאינן זהירות בנדה בחלה גובהדלקת הנר
שולחן ערוך אורח חיים הלכות שבת סימן רסג 
סעיף ג – הנשים מוזהרות בו יותר, פני שמצויות בבית ועוסקות בצרכי הבית.
 
ברכה בתוספת נרות
שולחן ערוך אורח חיים הלכות שבת סימן רסג 
 ב' או ג' בעלי בתים אוכלים במקום א', י"א (לה) טו שכל אחד מברך על מנורה שלו, (לו) ויש מגמגם בדבר. ונכון ליזהר בספק ברכות ולא יברך אלא אחד. 
הגה: אבל אנו (לז) אין נוהגין (לח) כן.
משנה ברורה שם
(לה) שכל אחד מברך – דכל מה דמיתוסף אורה יש בה שלום בית ושמחה יתירה להנאת אורה בכל זוית וזוית:
(לו) ויש מגמגם – טעמם דבלא"ה יש שם אורה מרובה מנרות שהדליק הראשון:
(לח) כן – ואם יש לאחד מהן חדר המיוחד לו אף על פי שאינו אוכל שם ואינו משתמש שם שום צורך אכילה לכ"ע יכול לברך שם וכנ"ל בסעיף ו':
ילקוט יוסף קצוש"ע אורח חיים סימן רסג – הלכות הדלקת נרות שבת 
יד. מעיקר ההלכה אין חובה כלל על הבנות הרווקות הסמוכות על שלחן הוריהן להדליק נרות שבת. ומעולם לא נהגו בנות הספרדים לעשות כן. ומכל מקום אם יש ברצונן להתנהג בחסידות ולהחמיר על עצמן להדליק נרות שבת בחדריהן, אסור להם לברך על ההדלקה, ויכולות להדליק בחדריהן רק בלי ברכה. [מרן בש"ע סי' רסג ס"ח כותב: ב' או ג' בעלי בתים אוכלים במקום אחד, י"א שכל אחד מברך על מנורה שלו, ויש מגמגם בדבר ונכון להזהר בספק ברכות, ולא יברך אלא אחד. ע"כ. והרי הספרדים קיבלו הוראות מרן, ובפרט כאן שיש חשש ברכה לבטלה]. ואם ירצו ישמעו את הברכה מפי האם, שהיא עקרת הבית, בעת שמדליקה את הנרות בחדר האוכל, ויענו אמן, ואז תדלקנה בחדריהן בלי ברכה. וכל שכן שהבנים הרווקים אינם רשאים להדליק נרות שבת בברכה, בחדרים המיוחדים להם בבית הוריהם. [ילקוט יוסף שבת כרך א' עמוד קמה, שו"ת יחוה דעת חלק ב' סימן לב]
 
מספר הנרות
שולחן ערוך אורח חיים הלכות שבת סימן רסג  סעיף א 
יהא זהיר לעשות נר יפה, ויש מכוונים לעשות ב' פתילות, אחד כנגד זכור ואחד כנגד שמור. 
הגה: ב ויכולין (ו) להוסיף ולהדליק ג' או ד' נרות, וכן נהגו. 
 
אופן ההדלקה
שולחן ערוך אורח חיים הלכות שבת סימן רסג  סעיף ה
כשידליק, יברך: בא"י אמ"ה אקב"ו להדליק נר של שבת, אחד האיש ואחד האשה. …
הגה: יש מי שאומר שמברכין קודם ההדלקה, ויש מי שאומר שמברך אחר ההדלקה (מרדכי סוף ב"מ), וכדי שיהא עובר לעשייתו לא יהנה ממנה עד לאחר הברכה, ומשימין היד לפני הנר אחר הדלקה ומברכין, ואח"כ מסלקין היד וזה מקרי עובר לעשייה, וכן המנהג (מהרי"ל).
בן איש חי שנה שניה פרשת נח סעיף ח ### שאלה  
 שלום! 
אני דתיה ונמצאת בזוגיות מעורבת עם חילוני, והוא כבר קיים יחסי מין בעבר משמע זרע לבטלה נעלם… רוב העניין של איסור יחסי אישות לפני החתונה סובב סביב האיסור הזה (חוץ מעניין נידה), וכל האיסורים סביב זה מרגיש ונראה לי כדי להקל על הבנים (לא שלבנות אין דחפים אבל לרוב זה מקושר לזרע לבטלה. שוב עניין הנידה בצד) אבל הוא כבר עשה את זה.. מה היחס של ההלכה ליחסי מין לפני חתונה במצב כזה?. ### תשובה  
 שלום יקרה,
אני שומעת מדבריך שאת עומדת בפני אתגרים לא פשוטים.
ההימנעות ממגע לפני החתונה מאתגרת רבים וטובים, ומאתגרת עוד יותר כאשר אחד מבני הזוג אינו שומר תורה ומצוות.
אני שומעת מדברייך שאת מניחה שמי שכבר קיים יחסים בעבר – לא חל עליו איסור לקיים יחסים בתוך הזוגיות ללא חתונה. הנחה זו אינה נכונה כלל.
איסור מגע אינטימי בין גבר ואישה שאינם נשואים הוא איסור עצמאי שאינו קשור לאיסור הוצאת זרע לבטלה. הוא תקף כל הזמן ללא קשר לניסיון המיני של בני הזוג. את מעירה בצדק שאיסור המגע קשור לעניין נידה, אכן כל אישה בוגרת היא נידה ומגע איתה הוא אסור. (איסור זה מקורו בפסוק בויקרא פרק י"ח:י"ט, נפסק להלכה בשולחן ערוך).
הרמב"ם אף פוסק שיש איסור תורה לקיים יחסים מחוץ לנישואין אף אם האישה איננה נידה (משנה תורה הלכות איסורי ביאה כ"א:כ"ב), כלומר גם אם האישה טבלה לטהרתה. (ישנם פוסקים החולקים על הרמב"ם בטענה שמדובר באיסור דרבנן ולא איסור דאורייתא).
ביחס לאיסור הוצאת זרע לבטלה – איסור זה חל על כל גבר בכל שלב בחייו, גם לאחר שכבר קיים יחסים בעבר. 
עם כל הקושי הכרוך בכך, אין היתר לקיים יחסים לפני החתונה גם למי שיש לו ניסיון עבר.
אשמח לעמוד לרשותך בכל שאלה, ### שאלה  
 . ### תשובה  
  
שלום ותודה על האתר. 
משפחתנו הרחבה מגוונת מאוד מבחינת זרמים דתיים ואחת מבנות המשפחה הקרובה היא רבה רפורמית. לאורך כל השנים היה חשוב לנו מאוד שיהיה קשר טוב וקרוב בין כל ילדנו לבין המשפחות שלנו, ואכן על אף פערים לא פשוטים בכלל הצלחנו בכך.
לפני שנים היינו בחתונתה של בת המשפחה הרפורמית, וזה היה מורכב ודרש ממנה ומאיתנו שיח והתפשרות. כיום הדור הצעיר של המשפחה כבר בגיל נישואין, וחתונה ראשונה כבר באופק – כאשר ברור שהיא תהיה חתונה רפורמית וגם אלה שיגיעו בעקבותיה.
אנחנו מתלבטים מה לעשות בסיטואציה בה אנו מוזמנים לחתונה כזו – סיטואציה שקרוב לוודאי תתרחש.
מצד אחד, ברור כשמש ששוב שאנו צריכים להיות בחתונות אלו. לא לומר מזל טוב ולברוח אלא ממש לנכוח כמו שמכבדים אותנו בשמחותינו. הפשרה של פעם לא תתאים היום.
מאידך, אישי חושש מנתינת הלגיטימציה – אם נהיה שם אולי זה ייתן סוג של חיזוק להמשיך להתחתן כך. 
אני סבורה שלא זקוקים ללגיטימציה שלנו, והם יתחתנו כרצונם איתנו או בלעדינו. חשוב לי מאוד השלום במשפחה המורחבת.
הבנתי מאישי שהוא ישמח לשמוע את דעת רבני ורבניות בית הלל על כך. 
 
תשובה:
 
שלום לך ותודה על שאלתך, 
לפני שנגע בלב השאלה – השתתפות בחתונה רפורמית, נפתח בכמה מילים על היחס הכללי לתנועה הרפורמית. 
בארץ ובחו"ל ישנה מחלוקת ביחס לתנועה הרפורמית. יש שקראו להחרימם ולנדותם. אולם מנגד ישנן רבנים חשובים שיחסם הכללי לתנועה הרפורמית הוא לא יחס של חרם. לאחרונה הרב אליעזר מלמד פרסם מספר טורים באתר שלו "רביבים" ובו מסביר מדוע יש לשמור  על קשר חם עם אחינו בני ישראל מכל התנועות והזרמים. בקצרה, הוא מסביר שמדובר ביהודים, שיהדותם ותיקון עולם חשובים להם והם מעכבים ולו במעט את תהליך ההתבוללות. יש למצוא את הדרך לחזק ערבות הדדית בין חלקי העם ולהימנע מאיסור "לא תשנא את אחיך בלבבך" ולצד זה יש חובה לאהוב אותם וגם להוכיחם. הרב מלמד מוסיף וטוען שחרם הוא כלי מסוכן היכול לגרום להרחקה של יהודים רבים ומוסיף להוכיח שעמדת החרם לא הייתה עמדתם של גדולים תורה בדורות האחרונים. ולכך דעתנו נוטה. 
לא קל להלך על שביל דק זה שבין אהבה וכבוד לבין מחאה ברורה נגד אורח החיים הרפורמי. לאור זאת, נעבור כעת לברר היכן עומדת ההשתתפות בחתונה קונסרבטיבית.
 
השתתפות בחתונה  
השתתפות בטקסים דתיים, וביניהם חתונה, היא מעשה שהוא מעבר לשיח מכבד. בטקסים הדתיים הקהילות המדוברות באות באופן מעשי להציג אלטרנטיבה שבאה כנגד מסורת ישראל. קהילות אלו מחפשות הכרה בזכות הקיום שלהם  ונוכחות בטקסי הנישואין שלהן עשויה להתפרש כהכרה בדרכם על ידי המשפחה והאורחים בחתונה. ולכן יש איסור להשתתף בטקס כזה.
פוסקים שונים התייחסו  לאיסור זה אך יש ניסוחים /דעות שונים בהגדרת האיסור:
הרב משה פיינשטיין כתב שאין לאיש כשר להיות בחתונה קונסרבטיבית  (אגרות משה אהע חלק ב יז), ולא נתן הגדרה מדוייקת לאיסור זה. 
הרבנים דוד ואברהם סתו עסקו בהרחבה בסוגים שונים של חתונות המנוגדות להלכה (באופן ספציפי חתונה עם גוי וחתונה של חד-מיניים (מופיע בכתב העת צהר לט). הם מדייקים שהאיסור להשתתף בחתונה המנוגדת להלכה היא גם מצד חיזוק עוברי עבירה וגם מצד חנופה, אולם הם הסתפקו האם נוכחות ללא תמיכה מפורשת אסורה גם היא. הם נטו לומר שבמקרה בו ברור למשפחה שאין כאן הבעת תמיכה בחתונה אלא הבעת קרבה וכן במקרה שההשתתפות עשוי לקרב את הזולת לאביו שבשמיים לא יהיה איסור חנופה.
בתשובה פרטית שכתב הרב מלמד (אשר אישר את פרסומה כאן) הוא מתייחס לפן הלכתי אחר לפיה אסור להשתתף בטקס החתונה והיא מצוות "הוכח תוכיח את עמיתך" וחובת המחאה. לא רק שאסור לחזק את המעשה, אלא שיש גם חובה למחות עליו. לכן גם השתתפות פאסיבית בטקס אסורה. (עייני בהרחבה בהמשך)
 
העולה מתשובות אלו שישנו איסור בתמיכה בטקס. לגבי השתתפות שאין בה תמיכה הרבנים סתיו הסתפקו והרב מלמד אסר. 
דיון נוסף בתשובות אלו עוסק בשאלה האם ניתן להקל יותר בהשתתפות בסעודה בלבד ללא הגעה לטקס. מלכתחילה, יש איסור גם בהשתתפות בסעודה כיוון שהיא נגררת של הטקס ומטרתה לחגוג אותו. ולכן יש  להימנע גם מהסעודה.
כיצד אפשר לא להשתתף כלל אבל עדיין לא להחרים ולשמור על כבוד וקרבה? הרב מלמד מציע להביע קירבה ולתת מתנה נדיבה ולהסביר את המורכבות. דוגמא נוספת ניתן לראות במכתבו של הרב סולוביצ'יק (מובא בטור של הרב מלמד) המשדר כבוד והערכה גדולה לידידיו רבנים קונסרבטיבים יחד עם סירוב להגיע לארוע חנוכת בית הכנסת הקונסרבטי.
ואכן נראה שזוהי הדרך לכתחילה להצליח לשמר את הכבוד והקרבה המשפחתית מבלי להשתתף כלל. / ואכן לכתחילה כך יש לנהוג. 
אולם הרב מלמד הקל להשתתף בסעודה בלבד כאשר יש חשש רציני לקרע במשפחה וכך הוא כותב:
"אמנם, אם יש חשש סביר שאי ההשתתפות בטקס תגרום לקרע במשפחה, ולמרות המתנה הגדולה וכל דברי הידידות והאחווה, ההיעדרות מהחתונה עלולה לגרום לניתוק יחסים שעלול להימשך זמן רב – החובה לשמור על האהבה והאחווה במשפחה גוברת, ורק בטקס הרפורמי עצמו אין להשתתף, ובמסיבה עצמה אפשר להשתתף כפי הנצרך כדי לשמור על שלמות המשפחה."
מעבר לשיקול של חשש לקרע משפחתי, שיקול נוסף להתיר השתתפות עולה במאמרם של הרבנים סתיו – והוא מקרה בו נוכחות בטקס עשויה לגרום לקירוב עתידי לדרכה של התורה. הם מרחיבים במאמרם על חשיבות החיבור והאחדות בין חלקי העם ונותנים משקל גדול גם לקשרי משפחה וגם לקשרים שאינם משפחתיים העשויים להשפיע על קירוב עתידי. 
הרב דוד והרב אברהם סתיו לא חלקו בין הסעודה לטקס. ונראה שראו אותם כיחידה אחת לעניין האיסורים.
בכל מקרה, גם כאשר משתתפים בחופה, פוסק הרב פיינשטיין שאין לענות אמן לברכותיו של רב/ה רפורמי מכיוון שאין הברכה מכוונת כלפי שמיא. (אגרות משה אורח חיים חלק ג סימן כא)
 
השתדלנו לפרוס לפניך את המורכבות שיש בשאלתכם. כפי שראינו יש להשתדל להמנע/ אסור להשתתף גם מהטקס וגם מהסעודה. אולם במצבים מיוחדים כפי שתיארתם ניתן לשקול השתתפות חלקית ואולי אפילו מלאה אחרי התייעצות עם דמות רבנית איתה אפשר לבחון יותר לעומק ובכובד ראש את הנסיבות המשפחתיות והרגישויות ואת האפשרויות החלופיות. 
 
בברכה, 
יעל ורחל
 
הרחבה:
שו"ת אגרות משה אבן העזר חלק ב' סי' י"ז – איסור השתתפות בחתונה קונסרבטיבית.
ובדבר חתונה שתהיה בקאנסערוואטיווי טעמפל והראביי שלהם יהיה מסדר הקידושין אין לאיש כשר להיות שם. אך אם רב כשר יסדר הקידושין כדין התורה, אזי כיון שהחתונה הא אינה בזמן שבאים להתפלל שם ליכא איסור מדינא שהרי אין מקום לחשוד שהולכין להתפלל שם, אבל לאדם חשוב אין לו לילך לשם אף באופן זה רק כשהוא צורך גדול ורק דרך מקרה שנזדמן כן. 
ולענין אם הקידושין תופסין, אם אך היו שם שני עדים כשרים לעדות תופסין הקידושין, והראביי עצמו פשוט שפסול לעדות ואין חלוק אם היה מתחלה רב קאנסערוואטיווי שלמד בסעמינאר שלהם או שהיה רב מוסמך שקבל משרה בטעמפל הקאנסערוואטיווי, ואולי עוד גרוע שהוא כשנה ופירש. ואני תמה איך הולך חתן שחושב עצמו לשומר תורה לעשות חתונתו בסדור קידושין של ראביי קאנסערוואטיווי ובטעמפל שלהם וצריך כתר"ה לומר לו שאסור זה. והנני ידידו, משה פיינשטיין
שו"ת אגרות משה אורח חיים חלק ג סימן כא – אסור עניית אמן ואיסור כיבודם בקריאת התורה.
בענין לכבד כופרין בקריאה לתורה ובשאר כיבודי ביהכ"נ בשעת הצורך ד' אלול תשכ"ה. מע"כ ידידי הרה"ג מהר"ר יצחק ווערבין שליט"א. 
הנה בדבר ראבייס של הרעפארמער וקאנסערוואטיוון שבאים לפעמים בשבת לביהכ"נ של יהודים כשרים אם רשאין לקרותם לתורה. הוא דבר פשוט שבקריאה לתורה הוא אסור בעצם דהא קה"ת צריך ברכה לפניה ולאחריה וברכתם אינו כלום ואין לענות אמן אחריה, עיין בספרי אגרות משה או"ח ח"ב סימן נ' ונ"א מטעם דכיון שהם כופרים הוי הזכרת השם אצלו רק כדברים בעלמא דהויא כברכה בלא שם ומלכות כלל, וממילא אף שהבעל קריאה קורא וממנו שומעין הקהל, מ"מ הא יהיה זה כמו בלא ברכה, וגרע מקודם שתיקנו שיברך כל אחד ואחד דהא כבר נסתלק חשיבות ברכה של הראשון משאר הפסוקים אחרי שכבר בירך אחר קריאתו ברכה דלאחריה. 
אבל אף לשאר כבודי קדושה דבביהכ"נ כהגבה /כהגבהה/ וגלילה והוצאה והכנסה ופתיחת וסגירת הארון אף שאין בהן איסור בעצם שאין בהן ברכה, אבל אין לכבד לכופרים בעניני קדושה שכופרים בהם, ויש בזה איסור חניפה ממילא כיון שאין ראוי לכבדם בדברים כאלו כדכתבתי בסימן נ"א. ולכן אם אין צורך גדול אסור לכבדם גם בכבודים אלו, אבל אם הוא לצורך גדול שיש לחוש שיבא לידי מחלוקת בעיר ויש לחוש להפסד צדקה יש להתיר בשאר כבודים ולא לקראם לתורה מטעם שכתבתי. 
ולקרא לתורה לאלו שאינם שומרי תורה ליכא איסור בעצם מכיון שמאמינים בהשי"ת ובתורתו ורק עוברין לתיאבון וצריך לענות אחר ברכתו אמן, אבל ודאי לא יפה עושים הקורין אותן לתורה מצד שאין לכבד עוברי עבירה וצריך למנוע מזה רק כשאיכא צורך בזה כגון יא"צ שיש לחוש למחלוקת וכדומה אבל לאלו הראבייס שהם כופרין ממש ומומרין להכעיס ומסיתים ומדיחים אין ברכתם כלום ואסור בעצם לקראם לתורה כדלעיל. 
 
להלן תשובתו של הרב מלמד לשואלת באופן פרטי (הרב נתן את אישורו לפרסום התשובה). מכיוון שזו תשובה שנענתה בפרטי חשוב לקחת בחשבון שיתכן והיו נסיבות רקע מסויימות שבעקבותיו התשובה נכתבה כפי שנכתבה. יתכן שבמקרים אחרים התשובה תהיה אחרת. 
 
שאלה: בנו של אחי עומד להתחתן עם יהודיה בחתונה רפורמית. הוא כמובן הזמין אותנו להשתתף בחתונה, ואם לא נשתתף ייעלב מאוד. האם אפשר להשתתף בחתונה?
תשובה: אסור להשתתף באירוע זה, מפני שהשתתפות בו מפרה את מצוות 'הוכיח תוכיח'. כלומר, מצווה על ישראל להינשא כדת משה וישראל, ואסור להינשא באופן אחר. וממילא ישנה מצווה לחבריו וקרוביו של הרוצה להינשא שלא כדת ישראל להוכיחו על כך. ההוכחה צריכה להיות מתוך אהבה ואחריות כלפי כל אדם מישראל, ובמיוחד כלפי קרובים וחברים. וכמו שיש מצווה להציל את החבר מנזק ממוני, כך מצווה להצילו מהחטא. וזהו שנאמר (ויקרא יט, יז-יח): "לֹא תִשְׂנָא אֶת אָחִיךָ בִּלְבָבֶךָ הוֹכֵחַ תּוֹכִיחַ אֶת עֲמִיתֶךָ וְלֹא תִשָּׂא עָלָיו חֵטְא… וְאָהַבְתָּ לְרֵעֲךָ כָּמוֹךָ אֲנִי ה'". ההוכחה צריכה להיות בהסברה בלא לגרום עלבון, וכפי שדרשו חכמים: "יכול פניו משתנות (מחמת עלבון), תלמוד לומר "ולא תשא עליו חטא" (ערכין טז, ב). כאשר יש סיכוי שההוכחה תתקבל, צריך להמשיך בה אפילו מאה פעמים. וכפי שאמרו חכמים (ב"מ לא, א): "הוכח – אפילו מאה פעמים משמע". אבל אם אין שום סיכוי שהתוכחה תתקבל, אזי המצווה להוכיח פעם אחת, ומעבר לזה אין להוכיח. וכפי שאמרו חז"ל (יבמות סה, ב): "כשם שמצווה על אדם לומר דבר הנשמע, כך מצווה על אדם שלא לומר דבר שאינו נשמע".
ומדוע צריך להוכיח פעם אחת, כדי להבהיר את עמדת התורה, שדבר זה אסור, מתוך אמונה וידיעה, שעל ידי הצבת העמדה על מקומה, בסופו של דבר האמת שבה תגבר ותתקבל, אם לא בדור הזה אז בדור הבא.
כלומר, במצוות ההוכחה יש שני צדדים. האחד, לנסות לשכנע באופן פרטי. השני, לבטא מחאה כדי שהאמת תהיה זכורה עד שיתעוררו לחזור אליה.
כפי הנראה שלב השכנוע עבר, ובני הזוג גמרו בדעתם לקיים טקס רפורמי. אולם חובת המחאה נשארה, ומן הסתם הם גם יודעים שלדעתך חובה להתחתן כדת משה וישראל ולא בטקס רפורמי, ואין צורך לחזור על כך פעם נוספת. אולם מאידך, אם תשתתף בטקס, הרי שאתה מבטל בכך את חובת המחאה ועוד עושה זאת בפומבי באופן שיש בו צד של חילול השם, ולכן אסור להשתתף בטקס.
אמנם כדי שיהיה ברור שאתה אוהב אותם ומעוניין בקרבתם, ראוי שתשלח עוד לפני כן מתנה גדולה מאוד, שתבהיר באופן שאינו משתמש לשני פנים את אהבתך וקרבתך אליהם, ואת רצונך שחייהם יהיו טובים ומאושרים. עם זאת תסביר, שחובתך הדתית מחייבת אותך שלא להשתתף, ואם תשתתף תצטער מאוד ומצפונך יציק לך מאוד, ואתה מקווה מאוד שיבינו אותך ויכבדו את עמדתך.
כמדומה, שכאשר מציגים עמדה כזו, פותרים את הבעיה לטווח ארוך, והמשפחה לומדת שיש עקרונות דתיים ועם זאת אוהבים. ואם למרות זאת נעלבים, כמדומה שהאשמה מוטלת על הנעלבים, ובמיוחד אם הם באו ממשפחה שהיתה רגילה לקיים חתונות כדת משה וישראל, והחליטו לשנות מהמקובל, שאין להם זכות לחייב אחרים להשתתף באירוע שפוגע באמונתם.
אמנם, אם יש חשש סביר שאי ההשתתפות בטקס תגרום לקרע במשפחה, ולמרות המתנה הגדולה וכל דברי הידידות והאחווה, ההיעדרות מהחתונה עלולה לגרום לניתוק יחסים שעלול להימשך זמן רב – החובה לשמור על האהבה והאחווה במשפחה גוברת, ורק בטקס הרפורמי עצמו אין להשתתף, ובמסיבה עצמה אפשר להשתתף כפי הנצרך כדי לשמור על שלמות המשפחה.### שאלה  
 שלום כבוד הרבנית, אני לא דתי אך מאמין ומניח תפילין. אני אחד שסובל מהפרעה בשם אוסידי, זו הפרעה של מחשבות וטקסים טורדניים. ההפרעה הזו באה לידי ביטוי אצלי בנושא הדת. דבר שנורא מקשה לי את החיים. אני מטופל בכדורים של פסיכיאטר וגם עושה כרגע טיפול פסיכולוגי בשם cbt.
מה שבעצם מפריע לי זה שהיה יום מסויים שכתבתי בחיפוש של גוגל קללה על בורא עולם ומאז אני מרגיש שאם אני לא אמחק את היסטוריית החיפוש של הדפדפן בורא עולם יעניש אותי על זה קשות. אני כמובן לא באמת חושב את מה שכתבתי על בורא עולם. והבעיה היא שאני חייב להתחיל בתהליך של מחיקת כל ההיסטוריה מכל מקום קטן בפלאפון שלי. דיברתי על זה עם המטפל שלי והוא אמר שזה לא שאני הלכתי וריססתי בגרפיטי בחוץ ברחוב קללה על בורא עולם או שפירסמתי את הקללה באתר לעיני כולם. אלא סך הכל רשמתי את זה בחיפוש בגוגל ואין לכך חשיבות. אך בגלל שאני מרגיש מחוייב לשאול רב אני שולח לך את השאלה הזו. האם אני חייב למחוק את היסטוריית החיפוש במקרה כזה? או שזה באמת דבר שטותי?. ### תשובה  
  
התשובה
שלום לך,
אני מבינה את הקושי שמטריד אותך, ומקווה שאצליח להפחית ממנו, ולהקל עליך. אך לפני כן אומר, שחשוב מאד להמשיך בטיפול, ולתת אמון במטפל, שהוא שליח הקב"ה לעזור לך, כמו כל רופא. התרשמתי מדבריך הכנים, אשר מעידים על מודעות ובגרות, ולכן כדאי לעשות צעד נוסף, ולסמוך על מי שסייע בידך – הן המטפל והן הרב. גם פניה לרבנים נוספים הינה סימפטום של אותה ההפרעה, וחשוב שתיעשה תוך התייעצות והכוונה מהמטפל.
לפני שניגע בשאלה שבגללה פנית, חשוב לי לומר כמה מילים, שאני אומרת לאנשים רבים, גם ללא או.סי.די. חשוב שתדע, חשוב שתדע שיש אנשים שטועים וחושבים על הקב"ה כאילו מדובר בזקן קפדן ואכזרי אשר אורב לנו וממתין לטעויות שלנו על מנת לפגוע ולהעניש. ה' מכיר את החולשה שלך, כמו שהוא מכיר את החולשות של כל בני האדם, והשמחה הכי גדולה שלו, היא שתאמין בו מתוך אמונה בעצמך, בטחון בטוב שבו ובך, ותקווה לחיים של שלימות ונחת.
האם הורים זוכרים מעשי שטות שעשו ילדיהם הקטנים? ואפילו אם הכעיסו אותם? לא. מהסיבה הפשוטה שהם אוהבים אותם, ומבינים שהתנהגות כזו אופיינית לילד קטן. כל אדם נידון כפי מצבו וחוויותיו באותו הרגע, ואפילו אדם בריא נקלע לרגעי חולשה ומשבר, שבהם הוא מתנהג באופן שאינו ראוי, אך לאחר מכן מתעשת וחוזר בו. אצל הקב"ה הכל נלקח בחשבון.
אחד החידושים הגדולים של היהדות נקרא 'תשובה', אשר פירושה ממש מחיקת כל ההיסטוריה של החטאים, ועריכת הפעלה מחדש (ריסטארט), כאילו כלום לא קרה. ה' אוהב אותנו ורוצה את טובתנו, וגם אם חטאנו בעבירות ממש חמורות, הוא מוכן לקבל את החרטה שלנו, ולסלוח, כאילו שלא עשינו את אותה העבירה. איפה תמצא עוד מנגנון מחיקה שכזה? דווקא ההיסטוריה של הגלישה במחשב מלמדת אותנו שבניגוד לכך, במציאות הרוחנית יש מחיקה מוחלטת, וזה לא חשוב מה נשאר כתוב במציאות הגשמית.
אנו נמצאים בתקופה של עשרת ימי תשובה, בהם ההזדמנות לתקן גדולה עוד יותר. מן הדברים שלך ברור, שאתה מתחרט ושלא תחזור על כך, אם כן עברת תהליך של תשובה באופן מעולה. ובשמים הכל נמחק כבר מזמן. אל תשכח, ה' אוהב אותך.
בהצלחה רבה ! חג שמח וגמר חתימה טובה.
עידית### שאלה  
 שלום 🙂
התחלתי השנה לימודי פיזיותרפיה, וכחלק מכך אני משתתפת בקורסים מעשיים שמתרחשים בבית חולים. בקורסים אנו מחויבים ללבוש את מדי בית החולים, שכוללים חולצה, מכנסיים (לא צמודות במיוחד), וחלוק. ביום יום אני הולכת עם חצאיות, וכרגע אני מכפתרת את החלוק מעל למכנסיים כך שזה מהווה פיתרון (חלקי משהו).
רציתי לשאול האם המכנסיים נחשבים כ'כלי גבר' לצורך העניין, במידה ואין הבחנה במדי בית החולים בין גברים לנשים?
רק רוצה לציין שאני לא מחפשת היתר למען נוחות, אלא באמת ממקום שמעוניין להבין לגבי נשים דתיות שנדרשות להתלבש בצורה מסוימת כחלק מהיותן צוות רפואי 🙂
תודה רבה רבה!
 . ### תשובה  
 שלום לך,
ראשית נברך אותך ברכת הצלחה רבה בכל מעשיך ולימודיך. 
ישר כוח על הרצון לשמור על ההקפדה ההלכתית שלך בכל מצב.
את שואלת האם מכנסיים שהם חלק ממדי עבודה נחשבות לכלי גבר. 
אכן, מהפסוק לֹא יִהְיֶה כְלִי גֶבֶר עַל אִשָּׁה וְלֹא יִלְבַּשׁ גֶּבֶר שִׂמְלַת אִשָּׁה כִּי תוֹעֲבַת ה' אֱ-לֹהֶיךָ כָּל עֹשֵׂה אֵלֶּה (דברים כב, ה) נלמד בין השאר האיסור על נשים ללבוש בגדי גברים ולהפך. יחד עם זאת, כבר בגמרא נחלקו האם האיסור הוא לגבי עצם הפעולה של לבישת בגדים של המין השני או שיש גם מרכיב של כוונה ומגמה (כגון להידמות למין השני, להתחפש לצורך נוי או תאווה, וכדומה). 
בהמשך לכך, ישנה שאלה עקרונית נוספת – מה מגדיר "כלי גבר" ו"כלי אישה"? האם מכנסיים נחשבים כלי גבר גם במציאות בה ישנם מכנסי נשים שהכל מזהים אותם כבגד נשי? 
לשאלתך, מדי העבודה שאת מתארת אינם בגדי גברים אלא בגדים אחידים לנשים ולגברים כאחד. לגבי בגדים כאלה, היו שפסקו שהם עדיין אסורים, שכן הגדירו מכנסיים ככלי גבר בלא תלות בשאלה למי הם נועדו, אבל רוב הפוסקים פסקו שמכנסיים כאלה אינם בגדר כלי גבר, ולכן אם הם צנועים אין איסור על אישה ללובשם.
בהקשר זה יש לציין שבגמרא (נדרים מט ב') מוזכר סיפור על רב יהודה שהוא ואשתו לבשו לסירוגין את אותו הבגד בשל עניים הרב, וכן בדיון על עבודות כהונה שנשות הכנהנים יכולות לבצע מעירים התוספות שהנחת היסוד היא שנשים יכולות ללבוש את בגדי הכהונה (קידושין לו ב', וראי בהרחבה). מתיאורים אלה עולה שקיימת אפשרות של בגדים המשותפים לשני המינים, ועליהם לא חל דין "לא ילבש".
 
בנוסף, במצב שלך יתכן שישנן סבות נוספות להתיר.
בדיון על איסור לבישת בגדי גברים על ידי נשים (שו"ע יורה דעה קפ"ב), מפרטים האחרונים הסתייגויות שונות, שעניינן הוא שיש להקל במצבי צורך – כגון, לבישת מכנסיים כדי להתגונן מפני הקור, או מפני הצער, ולא לצורך נוי או הידמות לאנשים. במקרה שלך ברור שהצורך בלבישת מכנסיים הוא טכני (בשל הוראות בית החולים) ופרקטי (מניעת זיהומים וסיבוכים) ואינו שייך כלל לעניין ההידמות לגברים או הנוי.
מכך עולה המסקנה, שאין איסור בלבישת מכנסי המדים של בית החולים. ההידור שהתחלת לנהוג בו, לסגור את החלוק מעל לצורך צניעות, הוא מבורך גם משום שהוא יוצר הבדל נוסף בנראות בינך לבין האופן בו גבר היה מתלבש ועונה על הדרישה ההלכתית (הקיימת לחלק מהדעות) לבדל עצמך מלבוש גבר ככל הניתן. אולם, אם מנהגך זה פוגע בחופש התנועה שלך באופן המפריע לך לתפקד וללמוד בבית החולים ניתן לוותר עליו.
 
ברשותך, אני מוסיפה כאן מחשבה עקרונית נוספת:
יתכן שתרגישי קושי עם העבודה במכנסיים לא רק בגלל שאלת ההלכה ה"יבשה". אולי תחושי שבהיעדר חצאית משהו ממהותך נלקח ממך – חצאית היא לא רק בחירה בלבוש צנוע, אלא גם אמירה של שייכות לאמונה מסויימת ולדרך מסויימת. להסתובב לא בחצאית עלול לגרום לתחושה של יציאה מהגבולות שבתוכם חיית לפי אמונתך, מהזהות שלך. 
אם את חשה כך, כדאי לחשוב האם יש מרכיב אחר בהופעתך שיכול לתת לך את תחושת הזהות והשייכות הזו. אולי אורך שרוול, או כיסוי ראש. אם קיים מרכיב כזה, אולי זה הזמן לתת לו יותר מקום בהקפדה שלך.
בנוסף, אולי היעדר הנראות הדתית הרגילה יביא דווקא לתחושת דתיות עמוקה יותר – למודעות רבה יותר לאמונה שלך בתוך שגרת היומיום, לשפת גוף ודיבור ומרכיבים נוספים המבטאים את מי שאת וצומחים מתוך יראת השמיים שבך. מודעות שיכולה לפצות על החוסר בביגוד שהיית בוחרת לעצמך.
אם תרצי לשתף או לחשוב יחד על משהו מבין כיווני מחשבה אלו – את כמובן מוזמנת מאוד.
בהצלחה רבה בהכשרתך ובעבודתך.
שלומית
 
הרחבה:
א. יסוד הדין
בספר דברים פרק כ"ב מופיע הפסוק "לֹא יִהְיֶה כְלִי גֶבֶר עַל אִשָּׁה וְלֹא יִלְבַּשׁ גֶּבֶר שִׂמְלַת אִשָּׁה כִּי תוֹעֲבַת ה' אֱ-לֹהֶיךָ כָּל עֹשֵׂה אֵלֶּה". הפסוק מתייחס הן לנשם והן לגברים, ואוסר לנשים להיות עם "כלי גבר" עליהן (לפי הפרשנים, הכוונה לנשק) ולגברים ללבוש שמלת אישה. 
הגמרא (נזיר דף נט עמוד א) מבינה שאלו הן דוגמאות, וכוונת הפסוק היא לאסור על גברים ונשים כל נראות חיצונית השייכת למין השני. היא מביאה הבנות שונות של היקף הדין מדאורייתא ודנה בהן. למשל, האם מותר לגבר להסיר שיער גוף כמו שנשים נוהגות? האם זהו איסור מדאורייתא, כלומר נובע מהפסוק, או רק דין דרבנן? ומשם הגמרא מביאה דעות תנאים מהו בעצם האיסור שנאמר בפסוק ומה היקפו.
ההבנה המצמצמת של הפסוק היא שהוא אוסר רק סיטואציה של "תועבה" – התנהגות מינית פסולה – כגון התחפשות גברים לנשים ולהפך. ההבנה המרחיבה היא שכל אופן של תיקון המראה החיצוני האופייני לנשים אסור על גברים, ולנשים אסור לצאת להילחם עם נשק.  
השולחן ערוך (יורה דעה סימן קפ"ב) פסק לאסור אולם סייג שהאיסור חל במלוא חומרתו רק כאשר מדובר בהתנהגויות שאכן מובהקות למין השני. 
הרמ"א אף מתיר את האיסור לחלוטין אם הפעולה מקובלת על שני המינים:
"המעביר שער בית שחי ובית הערוה, אפילו במספרים כעין תער, היו מכין אותו מכת מרדות. במה דברים אמורים? -במקום שאין מעבירין אותו אלא נשים, כדי שלא יתקן עצמו תיקון נשים. אבל במקום שמעבירין אותו גם האנשים, אם העביר אין מכין אותו. הגה: ואפילו לכתחלה שרי. רק החברים נמנעים בכל מקום…"
בהמשך אותו סעיף, מתייחס השו"ע לאישה הלובשת בגדי גבר, וגם כאן מכניס את קריטריון המנהג. הרמ"א מפרט שהאיסור הוא לא רק על לבישת "תחפושת" מלאה של המין השני, אלא גם על בגד יחיד:
"לא תעדה אשה עדי האיש, כגון שתשים בראשה מצנפת או כובע או תלבש שריון וכיוצא בו (ממלבושי האיש לפי מנהג המקום ההוא), או שתגלח ראשה כאיש. ולא יעדה איש עדי אשה, כגון שילבש בגדי צבעונים וחלי זהב במקום שאין לובשין אותם הכלים ואין משימין אותו החלי אלא נשים. הגה: ואפילו באחד מן הבגדים אסור, אף על פי שניכרים בשאר בגדיהם שהוא איש או אשה."
אולם, גם הרמ"א התיר במקרים מסויימים לבישת בגדי המין השני, ואפילו תחפושת מלאה. הוא כותב זאת לגבי שמחת פורים (אורח חיים תרצ"ו) – שאם מטרת ההתחפשות היא רק להרבות שמחה – אין בה איסור:
"ומה שנהגו ללבוש פרצופים בפורים, וגבר לובש שמלת אשה ואשה כלי גבר, אין איסור בדבר מאחר שאין מכוונין אלא לשמחה בעלמא; וכן בלבישת כלאים דרבנן. וי"א דאסור, אבל המנהג כסברא הראשונה."
כלומר, ישנה משמעות הלכתית בנושא זה גם למוטיבציה של הלבישה ולא רק למעשה בלבד.
 
ב. בגדים אחידים לגברים ולנשים
הגמרא בנדרים (מט, ב) מספרת:
“דביתהו דר’ יהודה עבדת גלימא, כד נפקת לשוקא מכסיא ונפקת בה, וכד הוה נפיק ר’ יהודה לצלויי הוה מכסי ומצלי בה, ומברך ברוך שעטני מעיל” (אשתו של רב יהודה עשתה גלימה, כשהייתה יוצאת לשוק התכסתה ויצאה בה, כשהיה רב יהודה יוצא לתפילה היה מתכסה ומתפלל בו, ומברך ברוך שעטני מעיל).
המהרש"א שם מסביר איך יתכן שלא היתה בעיה של "כלי גבר" או "שמלת אשה" בגלימה/מעיל המשותף. הוא מבאר כי האיסור אינו חל על בגד המיועד מלכתחילה לשני המינים. 
 
מקור נוסף בכיוון זה מופיע במסכת קידושין (לו, א), לגבי השאלה אלו עבודות כהונה יכולות להתבצע על ידי נשים:
“הסמיכות, והתנופות, וההגשות, והקמיצות, והקטרות, והמליקות, והקבלות, והזאות – נוהגים באנשים ולא בנשים, חוץ ממנחת סוטה ונזירה שהן מניפות”.
הגמרא ממשיכה ומפרטת את הסיבות לכך שנשים לא יכולות לבצע את כל העבודות, והתוספות תמהים על כך – הלא ניתן היה לומר פשוט שנשים לא יכולות לעשותן כי אסור לעשותן בלי בגדי כהונה, ובגדי כהונה הם "כלי גבר" ואסורים לנשים! 
ומסבירים (בתירוצם הראשון) שאכן נשים יכולות בעיקרון ללבוש את בגדי הכהונה. 
הרב יוסף ענגיל בספר "גליוני הש"ס" מסביר שאכן לו היו נשים יכולות לבצע את כל תפקידי הכהונה, הנושא של "כלי גבר על אישה" לא היה מהווה בעיה – משום שאם עבודות הכהונה מתאימות גם לנשים, אז הבגדים מיועדים לשני המינים ואינם מוגדרים ככלי גבר עוד.
 
משני המקורות הללו עולה שישנה קטגוריה של בגדים שאינם בגדי גברים ואינם בגדי נשים אלא שייכים לשני המינים, ועליהם אין חל האיסור – וכך אכן פסקו רוב הפוסקים. 
נראה שמדי צוות בבית חולים עונים על הגדרה זו – הם אחידים ומיועדים לשני המינים.
יש לציין כי לגבי הכלל הזה היו הסתייגויות של מעט מבין הפוסקים:
שההיתר הוא דווקא כאשר בתוך אותו סוג בגד המשותף לשני המינים, יש אבחנה בין מה שנשים לובשות למה שגברים לובשים (שו"ת אבני ישפה חלק ו' סימן קי"ח)
שההיתר הוא לגבי בגדים שאינם גבריים מובהקים או נשיים מובהקים (מנחת יצחק חלק ב’ סימן ק”ח).
שההיתר לא קיים אם המנהג הנפוץ הוא בעצמו עבירה. למשל, שלא יתכן שמכנסיים יהפכו להיות בגד שמותר לנשים ללובשו כי ככה נהוג, אם המנהג הזה שלילי ואסור מלכתחילה. כך כתב הרשב"א (בשו"ת חלק ד’ סימן צ’) “שכל דבר הראוי לנשים ולא לאנשים, והנשים עושות כן, אסור לאנשים משום שמלת אשה. ומי שהרגיל בדבר האסור ונמשכו רבים בכך – אין האיסור חוזר להיתר".
יחד עם זאת, רוב הפוסקים לא פסקו לפי הגבלות אלו.
 
ג.  סיבות להתיר
כאמור לעיל, פסק השולחן ערוך את האיסור לנשים ללבוש בגדי גברים. נושאי הכלים סייגו שהאיסור אינו חל כאשר יש צורך ענייני פרקטי בבגדים אלו. 
הב"ח (על הטור) כתב בסעיף זה כי: 
"יש היתר בשני דברים. האחד שאין איסור אפילו בדבר שהוא נוי וקשוט אלא אם כן באשה הלובשת בגדי איש להתדמות לאיש ואיש הלובש בגדי אשה להתדמות לאשה. אבל אם לובשין כדי להגן מפני החמה בימות החמה ובימות הגשמים מפני הגשמים – אין שם איסור… 
והשני, דאף להתדמות אין איסור אלא בדברים שהם עשוים לנוי ולקשוט … אלמא (כלומר) דבבגדים שאינן עשוין לנוי ולקישוט אין בלבישתם שום איסור". 
לא כל הפוסקים קיבלו את דעתו של הב"ח, אבל הט"ז כתב גם הוא כמוהו: 
"לא תעדה אשה. משמע דרך עידוי וקישוט אסור, אבל אם עושה כן מפני החמה או צנה או גשמים – אין איסור, כן נראה לי פשוט"
המשנה ברורה (אורח חיים תרצ"ו) הביא הסתייגות אחרת, לפיה אם ההופעה הכללית של הגבר היא גברית ורק בגד אחד הוא נשי, כך שאין לטעות שמדובר בגבר – זה חמור פחות: "ואם כל המלבושים של איש רק מלבוש אחד של אשה וניכרים הם, אפשר שאין למחות בהם."
 
ד. פוסקי ימינו
הרב עובדיה יוסף נשאל האם במקום בו התלמידות נוהגות להגיע לבית הספר בחצאיות קצרות מדי, כדאי להנחותן ללבוש מכנסיים.
בתשובתו הסביר כי האיסור תקף במצב בו מטרת הלבוש היא הידמות למין השני, ולא מטרה פרקטית: 
"הלובשות מכנסים להגן מפני הצנה או מפני החמה ואינן מתכוונות להדמות לאנשים, בודאי שיש להן ע"מ שיסמוכו, מאחר שרבים וכן שלמים הסכימו לדעת הב"ח והט"ז והש"ך שמתירים בזה… ומכל שכן שבזמן הזה נתפשטה מאד לבישת המכנסים לנשים, אף על פי שהצנועות נזהרות מהן, מכל מקום לא שייך בזה איסור של לא יהיה כלי גבר על אשה כיון שאינו בגד המיוחד לאנשים".
כמו כן התייחס לעניין בגד המשותף לשני המינים:
"אולם המדקדק בדברי הפוסקים ידע בבירור שלא נאסר לאשה אלא מלבוש שמיוחדת צורתו לאיש, וכן אינו אסור לאיש אלא שמלה שמיוחדת צורתה לאשה, אבל מלבוש שצורתו שוה לאיש ולאשה מותר לכולם"
גם הרב מלמד כתב באופן עקרוני לגבי לבישת מכנסיים צנועות (פניני הלכה משפחה, פרק ז', הלכה ח'):
"להלכה, רוב הפוסקים אוסרים מכנסיים רק מחמת הצניעות, ולכן במקום שאין פגיעה בצניעות, אין איסור בלבישת מכנסיים". 
 
מכל אלו עולה, כי לבישת מכנסיים שאינן גבריות במובהק אלא משותפות לנשים ולגברים אינה נכללת באיסור "כלי גבר". כמו כן, אם לובשים אותן לצורך פרקטי של הגנה על הגוף או צורך ענייני כגון זה – אין האיסור חל. 
מכנסיים שהן מדי עבודה הדרושים לצורך ביצוע משימה מתאימות להגדרה זו, ולכן אם אין בהן חוסר צניעות (כגון שאינן קצרות או הדוקות מאוד) – אין בלבישתן איסור.### שאלה  
 רציתי לשאול לגבי פדיון הבן. מהו הטעם לקיום המצווה? (מבחינה רעיונית) ואם צריך לפדות פטר רחם מדוע לא פודים בת? יש לנו בעוד שבוע וחצי פדיון של הנכד, והייתי שמחה להרחבה הזאת לפני הפדיון אם יתאפשר.. ### תשובה  
 שלום לך, ומזל טוב להולדת נכדך. 
בקרוב תזכי בע"ה לחוות מצווה ייחודית, שאינה רווחת, שכן היא חלה רק על בן בכור לאמו, שלא קדמו לו לידת בת, או נפל, שנולד בלידה רגילה (ולא בניתוח קיסרי), ושאביו או אמו אינם ממשפחת כהנים או לוויים.
בדומה למצוות נוספות המבטאות את קדושתה של הראשית (ביכורים, תרומה – ראשית דגנך, ראשית הגז, בכורות בהמה, חלה – ראשית עריסותיכם), כך גם בראשית פרי הבטן ישנה קדושה. כל התחלה חדשה מעוררת בנו התפעמות, ונטייתנו הטבעית היא לראות בפרי עמלנו הישג אישי ותוצאה של השקעה מצדנו, וכך גם הילד הבכור, המזכה אותנו בכינויים "אמא" ו"אבא" (וכמובן גם "סבתא" ו"סבא"). אולם למעשה, כל הישג שכזה הוא פיקדון בידינו וניתן לנו ברצון ה' מתוך חסדו עמנו, ועצם קבלתו אמורה להנכיח בתודעתנו את מקום הבורא בחיינו, לחזק את אמונתנו בו ולהודות לו על מתנותיו (ספר החינוך פרשת בא מצוה יח). בדרשות רבות (לפרשת כי תבא) כותב בעל שפת אמת, כי הקדשת הראשית לקב"ה מבטאת את הדבקות בשורשו הרוחני והמשכת הברכה ממנו.
בעקבות מכת בכורות, שבה הוכו כל בכורי מצרים, וניצלו בכורי ישראל, הצטווינו על קדושת הבכורות: קַדֶּשׁ לִי כָל בְּכוֹר פֶּטֶר כָּל רֶחֶם בִּבְנֵי יִשְׂרָאֵל בָּאָדָם וּבַבְּהֵמָה לִי הוּא (שמות יג, ב). במצב זה משרתי ה' המיועדים היו הבכורות המצויים בכל בית ובית, שתפקידם היה אף השראת קדושה במשפחתם. ואכן כך מספרת הגמרא שקרה בפועל: עד שלא הוקם המשכן – היו הבמות מותרות, ועבודה בבכורות, ומשהוקם המשכן – נאסרו הבמות, ועבודה בכהנים (זבחים קיב, ע"ב). גם בכריתת הברית בהר סיני נאמר: וַיִּשְׁלַח אֶת נַעֲרֵי בְּנֵי יִשְׂרָאֵל וַיַּעֲלוּ עֹלֹת וַיִּזְבְּחוּ זְבָחִים שְׁלָמִים לַה' פָּרִים (שמות כד, ה), והמפרשים השונים (אונקלוס, רש"י, רשב"ם, ראב"ע, רמב"ן) מסבירים כי היו אלה הבכורות שהקריבו את הקרבנות (1).
לצערנו, נכשלו הבכורות בחטא העגל ביחד עם כל החוטאים מבני ישראל, וקדושתם המולדת לא עמדה להם. בעקבות זאת הוחלפו הבכורות בבני שבט לוי, אשר ביטאו נאמנות לקב"ה, ומלבד זאת שלא הצטרפו לחוטאים, הם אף לחמו בהם: וַיַּעֲמֹד מֹשֶׁה בְּשַׁעַר הַמַּחֲנֶה וַיֹּאמֶר מִי לַיהוָה אֵלָי וַיֵּאָסְפוּ אֵלָיו כָּל בְּנֵי לֵוִי  (שמות לב, כו). על מעשה זה הם זוכים לשבח מיוחד: הָאֹמֵר לְאָבִיו וּלְאִמּוֹ לֹא רְאִיתִיו וְאֶת אֶחָיו לֹא הִכִּיר וְאֶת בנו [בָּנָיו] לֹא יָדָע כִּי שָׁמְרוּ אִמְרָתֶךָ וּבְרִיתְךָ יִנְצֹרוּ (דברים לג, ט).
ההשתתפות בחטא העגל הורידה את הבכורות ממעלתם, ונטלה מהם את זכות העבודה במשכן. במקומם התקדשו בני לוי לתפקיד משרתי ה' במשכן ומייצגי הקדושה בעם, זאת כפי שמתואר בתורה: וְהִבְדַּלְתָּ אֶת הַלְוִיִּם מִתּוֹךְ בְּנֵי יִשְׂרָאֵל וְהָיוּ לִי הַלְוִיִּם: וְאַחֲרֵי כֵן יָבֹאוּ הַלְוִיִּם לַעֲבֹד אֶת אֹהֶל מוֹעֵד וְטִהַרְתָּ אֹתָם וְהֵנַפְתָּ אֹתָם תְּנוּפָה: כִּי נְתֻנִים נְתֻנִים הֵמָּה לִי מִתּוֹךְ בְּנֵי יִשְׂרָאֵל תַּחַת פִּטְרַת כָּל רֶחֶם בְּכוֹר כֹּל מִבְּנֵי יִשְׂרָאֵל לָקַחְתִּי אֹתָם לִי: כִּי לִי כָל בְּכוֹר בִּבְנֵי יִשְׂרָאֵל בָּאָדָם וּבַבְּהֵמָה בְּיוֹם הַכֹּתִי כָל בְּכוֹר בְּאֶרֶץ מִצְרַיִם הִקְדַּשְׁתִּי אֹתָם לִי: וָאֶקַּח אֶת הַלְוִיִּם תַּחַת כָּל בְּכוֹר בִּבְנֵי יִשְׂרָאֵל: וָאֶתְּנָה אֶת הַלְוִיִּם נְתֻנִים לְאַהֲרֹן וּלְבָנָיו מִתּוֹךְ בְּנֵי יִשְׂרָאֵל לַעֲבֹד אֶת עֲבֹדַת בְּנֵי יִשְׂרָאֵל בְּאֹהֶל מוֹעֵד וּלְכַפֵּר עַל בְּנֵי יִשְׂרָאֵל (במדבר ח, יד-יט).
על פי המסופר בספר במדבר (פרק ג) בעת החלפתם של הבכורות בבני לוי התגלה פער מספרי ביניהם (22,273 בכורים לעומת 22,000 לוויים), וכך 273 בכורות פדו את עצמם בסכום של חמישה שקלים, מעשה זה הפקיע אותם מקדושתם, ולמעשה "פדה" אותם ממנה והפכם לחולין. מכאן מובן מדוע בכורות כהנים או לוויים אינם נפדים. בשל העברת הבכורות ממעמדם כ"הקדש" הצטווינו במספר מקומות (שמות יג, יג, שמות לד, יט-כ) לפדות את הבכורים מקדושתם: וְכֹל בְּכוֹר אָדָם בְּבָנֶיךָ תִּפְדֶּה, באמצעות תשלום חמישה סלעי כסף לכהן.
כפי שכתבנו, מצוות הפדיון חלה רק בבכור לאמו, מה שנלמד מהביטוי "פטר רחם", שמשמעו פתיחת הרחם. מכאן מובן מדוע בכור שנולד בניתוח קיסרי פטור מפדיון, וכך כאשר נולד לפניו נפל, והוא שהיה הראשון להיוולד.
לגבי פדיון בכורות זכרים בלבד, התורה מכנה את הבכור הזכר בשם 'ראשית אונו' של אביו (דברים כא, יז), והוא זה "שלבו של אביו דווה עליו" במותו (בבא בתרא קיא, ע"ב). ניתן להוסיף, כי האב רואה בבנו יורשו וממשיכו, הוא שיישאר בנחלת הוריו, יגן עליה בשעת הצורך, יסייע להוריו ויסעד אותם בזקנתם. הבת לעומת זאת, היתה עוברת בנישואיה להתגורר בנחלת משפחתו של בעלה, ואף פטורה ממצוות כיבוד הורים, כשזו מתנגשת עם מחויבותה למשפחתה החדשה.
נותר עוד לברר, מדוע הצטווינו לפדות בכור לאמו, ולא בכור לאביו. המהר"ל (גבורות ה' פרק לח) מחלק בין "ראשית האון" של האב, לבין "פטר רחם" של האם, והוא מבאר, כי הבכור לאמו נחשב "ראשית המציאות" אשר יש בו קדושה יתרה, כשם שהקב"ה בעצמו הוא ראשית המציאות. ולעומת כח האב שמעניק פוטנציאל בלבד, הוא רק בכח, הרי שהאם מאפשרת את הראשית בפועל ממש.
הסבר בכיוון שונה נלמד מהנס של הצלת בכורי ישראל בשעת מכת בכורות, שהרי הציווי הראשון על הפדיון מופיע עוד לפני חטא העגל. על פי המדרש (שקלים פרק ב הלכה ג), בכורי ישראל היו אמורים להיענש במכת בכורות בדומה לבכורות מצרים, בגלל מכירת יוסף ע"י שבטי ישראל, אולם הקב"ה גמל עמם חסד והצילם. ובשל היותו של יוסף בכור לאמו, עיקר הפדיון לכפר על מכירתו נעשה בבכורות לאמם (ילקוט יוסף שובע שמחות ב דרשות דרשות לפדיון הבן).
טעם נוסף מתבסס אף הוא על הצלת בכורות ישראל בשעת מכת בכורות, אולם הוא מחלק באופני ההצלה השונים. בעוד שבבכורי האבות (יהודים או מצרים) לא ניתן להבחין, ולכן אותם זיהה הקב"ה בעצמו (בבא מציעא סא, ע"ב: אני הבחנתי בין טפה של בכור לטפה שאינה של בכור), על כך נאמר: "אני ולא מלאך, אני ולא שליח", הרי שבכורי האמהות, שהם ידועים ומפורסמים כבכורות, הוכו בידי שליח, "וכיון שניתן רשות למשחית אינו מבחין בין צדיקים לרשעים" (בבא קמא ס, ע"א), שם אכן התרחש הנס, ובכורי האמהות היהודיות לא ניגפו (פנים יפות במדבר פרשת במדבר פרק ג פסוק יג, פרדס יוסף פרשת בא בשם רעק"א), ולכן רק אלה נצרכים לפדיון.
לסיום אשמח להוסיף נימה אופטימית לדברים שנאמרו, שהרי אמנם הבכורות ירדו מקדושת מעמדם ותפקידם, אך במקורות רבים נכתב, כי הם עתידים לשוב למדרגתם הראשונה (ספרי במדבר פרשת בהעלותך פיסקא צב, 
ילקוט שמעוני פרשת תרומה רמז שסג, ספורנו מדבר ג, יג, אור החיים בראשית מט, כח, ובמדבר ג, מה, הרב קוק- שמונה קבצים, כרך ב, אות ח, עמ' ט"ו, הגדה של פסח הרב ראובן מרגליות), לפי זה עתידה העבודה לחזור לבכורות, שכן מעלין בקדש ואין מורידין, והם יעבדו בשיתוף ביחד עם הלוויים. 
יהי רצון שתרוו רוב נחת מנכד זה ומכל הבאים אחריו.
עידית
 ### שאלה  
 האם מותר לעלות להר הבית?. ### תשובה  
 בהמשך לתשובה הקודמת, נעסוק בחלקה הראשון של השאלה, בעניין הדעות השונות ביחס לעליה להר הבית.
בפתח דבריי אציין כי ישנה מצווה מן התורה על כל אחד ואחת לפעול ככל יכלתו למען בניין המקדש בימיו, וכך כתב הרמב"ם: מצות עשה לעשות בית לה' מוכן להיות מקריבים בו הקרבנות, וחוגגין אליו שלש פעמים בשנה, שנאמר ועשו לי מקדש (הלכות בית הבחירה פרק א הלכה א, וכן בספר המצוות עשה כ, מנחת חינוך מצוה צה, ערוך לנר מסכת סוכה דף מא ע"א, שושנים לדוד הקדמה למסכת מדות ועוד). וממשיך הרמב"ם: והכל חייבין לבנות ולסעד בעצמן ובממונם אנשים ונשים כמקדש המדבר (שם הלכה יב).
גם בימינו, כשכולנו טמאי מתים, לא פג תקפו של החיוב, ולשם בנית הבית והקרבת קרבנות הציבור  אף הטמאים כשרים (תוספתא כלים בבא קמא פרק א הלכה ט, רמב"ם בית הבחירה פרק ז הלכה כג, וביאת מקדש פרק ד הלכות ט-י), והיטב ניסח החזון-אי"ש את הדברים: נראה דכל שנכנס לצורך תיקון אינו כלל באיסור כניסה אפי׳ בטמא. שאיסור הכניסה כשהוא טמא, הוא מפני כבוד המקדש, ומראה שאינו נרתע מפני קדושתו. אבל כשנכנס לצורך תיקון אינו בכלל זה… ולפי זה, אפילו יש טהורים, ועבר טמא, ונכנס, אינו חייב. וכן משמע לשון "מצוה בטהורים" (חזון איש, גליונות לחדושי רבנו חיים הלוי, הל' ביאת מקדש, פרק א).
בעצם העליה להר הבית, ובמיוחד תחת ריבונותה של מדינת ישראל, מקיימים כמה מצוות, שעיקרן דרישת ציון. לימוד זה מופיע בגמרא על דברי ירמיהו: צִיּוֹן הִיא דֹּרֵשׁ אֵין לָהּ – דורש אין לה מכלל דבעיא דרישה (סוכה דף מא עמוד א). ובמקום נוסף מצווה התורה: כִּי אִם אֶל הַמָּקוֹם אֲשֶׁר יִבְחַר ה' אֱלֹהֵיכֶם מִכָּל שִׁבְטֵיכֶם לָשׂוּם אֶת שְׁמוֹ שָׁם לְשִׁכְנוֹ תִדְרְשׁוּ וּבָאתָ שָׁמָּה (דברים פרק יב פסוק ה), שם דורש הרמב"ן את הפסוק כמצוות עשה . אף מצוות מורא מקדש מתקיימת אך ורק במי שעולה להר הבית ונזהר בכבוד המקום (הרב נחום רבינוביץ. פורסם באתר ישיבת ברכת משה והובא בחוברת 'לשכנו תדרשו' הרב אלישע וולפסון), ולא במי שמתרחק מן המקום (ובאופן דומה, נוהג כפי הנכתב בתוס' כתובות דף קי ע"ב, כי בימינו  אין מצווה לעלות לארץ, בשל המורכבות של קיום המצוות התלויות בה).
מתוך פשטות הכתובים מתבקשת האמירה החד משמעית, המחייבת את העליה להר, מה עוד שכיום ניתן אף להתפלל, לא במקדש מעט, אלא במקום המקדש ממש, ותחת שלטון יהודי. 
יש לציין כי לאורך הדורות לא פסקה מעולם עליית יהודים להר הבית, מלבד בזמן השלטון המוסלמי, שלא איפשר זאת, כך מעיד המאירי (מסכת שבועות דף טז עמוד א), כך גם מעיד הרב שמואל הורביץ מרבני חסידות ברסלב (ימי שמואל חלק ב פרק קמד). וידועים דברי הרמב"ם, המתאר את עלייתו: וביום שלישי בשבת ארבעה ימים לירח מרחשון שנת ששה ועשרים ליצירה יצאנו מעכו לעלות לירושלים תחת סכנה ונכנסתי לבית הגדול והקדוש והתפללתי בו ביום ה' ו' ימים לירח מרחשון … נדרתי שיהיה לי כמו י"ט ותפלה ושמחה בה' ואכילה ושתיה, אלהים יעזרני על הכל ויקוים לי נדרי לה' אשלם אמן, וכשם שזכיתי להתפלל בה בחרבנה כך אראה אני וכל ישראל בנחמתה מהרה אמן (מובא בספר חרדים מצות התשובה פרק ג).
 
מתוך כך רבים מרבני דורנו מתירים ואף מחייבים זאת, הם עולים בעצמם וכן מורים לתלמידיהם, זאת בתנאי שטובלים במיקווה לפני העליה לשם טהרה מטומאות היוצאות מן הגוף, וכן נשמרים שלא להיכנס למקום המקדש, בהיותנו טמאי מתים, ובהיעדר אפר פרה אדומה להיטהר בו . אולם כידוע, ישנם פוסקים, המתנגדים לכך מתוך כמה חששות וספקות.
החשש החמור ביותר הנו מכניסה בטומאה לתחומי העזרות בטומאת מת, שהמזיד על כך דינו כרת. חשש זה נובע מחשש אחר, שמא ישנו ספק בזיהוי מקום המקדש המדויק, מה שעלול להוביל לכניסה באיסור, גם אם בשוגג.
חשש אחר מתייחס לאנשים שאינם מקפידים בשמירת מצוות, העלולים להיכנס להר הבית ללא ההיטהרות הנדרשת (שענשה מלקות, ולא כרת. פסחים דף סז עמוד א), ולהיכנס גם לתחומי הבית ממש, האסורים כיום בכניסה (ושענשה על שוגג הוא קרבן עולה ויורד ולא כרת. רמב"ם ביאת מקדש פרק ג הלכה יב). עם תחילת החילון נהגו יהודים רבים לעלות להר כתיירים, תוך זלזול (בשוגג או במזיד) בהלכות החמורות. כך היה בזמן המנדט הבריטי, ואף יותר מכך לאחר כיבוש ההר במלחמת ששת הימים.
החשש האחרון נובע מספק בדיני טהרות, ועיקרו האם לחשוש שאנשים נחשבים זבים, ומתוך כך גם מחוסרי כיפורים עד שיביאו קרבן, ולחלק מהשיטות, אסורים בכניסה במצב זה אף למחנה לוויה.
להלן ננסה להתייחס בתמצית לכל אחד מהטעמים לאסור:
א) במענה לחשש הראשון ניתן להוכיח, כי מקום המקדש היה ידוע ומוסכם בכל הדורות, שכן העליות לשם לא פסקו מעולם, והמסורת, שלפיה מקום המקדש מזוהה עם מקום כיפת הסלע, נשמרה והועברה מדור לדור . כך כתב הרדב"ז (שו"ת חלק ב סימן תרצא): כי הדבר ברור שתחת הכיפה שם אבן השתיה בלי ספק הנקרא אצלם אלסכרא… מ"מ אין ספק כי האבן הזאת אשר תחת הכיפה היא אבן השתיה אשר עליה היה הארון בבית קדש הקדשים לצד מערב. על בסיס דבריו  מסתמכים ללא כל הסתייגות  גם ר' חיים פלאג'י (כף החיים על או"ח סימן תקסא סעיף ח) והחיד"א (ברכי יוסף על או"ח סימן תקסא סק"ג ) שחיו בירושלים, וכן רבים נוספים (בין היתר שו"ת חתם סופר חלק ב יורה דעה סימן רלו והרצ"פ פרנק בספרו מקדש מלך עמ' קכה).
זיהוי כזה קיים גם בעדותו של רבי בנימין מטודלה (בספרו מסעות רבי בנימין עמ' כד), בדברי בעל מעשי למלך על הרמב"ם (הלכות בית הבחירה פרק ז הלכה טו) והב"ח (אורח חיים סימן תקסא סעיף ג), וכן הרב גורן בספרו מזהה את הכיפה עם מקום המזבח דווקא, היות שהוא מודד בשיטת חזו"א (הר הבית עמ' 218 במהדורה החדשה) וציץ אליעזר (חלק יב סימן מז). לאורך כל שנות החורבן לא נשמע ערעור על מסורת זו, והוא מקובל גם על הארכיאולוגים. יתר על כן, במהלך השנים נעשו נסיונות לא מעטים לחידוש העבודה במקום המקדש.
ועדיין למי שאינו רוצה להסתמך על המסורת, ישנם אזורים הניתנים לכניסה ללא כל ספק בחלק הדרומי ובצמוד לחומות, על כך כתב הרב יצחק שילת (תחומין ז עמ' 512-489). רבנים נוספים קראו להקים בית כנסת בהר הבית, במקומות המוסכמים על כולם, ביניהם הרב טיקוצ'ינסקי (עיר הקודש והמקדש חלק ה פרק א אות ד), הרב מרדכי אליהו (התפרסם ב'תורת הבית' חלק ג תשנב ובתחומין ג עמ' 423), הרב גורן (בספרו עמ' 27), הרב זלמן קורן (תחומין ג עמ' 413), הרב דוד שלוש (בספר 'בני עמי' עמ' רכג-רלד) ואחרים.
ב) בעניין החשש השני חשוב לציין, כי טבילת גברים כהלכה לא נהגה מאז החורבן (למעט טבילת עזרא כמנהג חסידות, שאינה מחייבת מקווה כשר, הסרת חציצות ועוד), והמודעות להלכות טהרות לא היתה קיימת. ועם כל זאת, היו מי שהתירו עליה להר הבית גם בתנאים הללו (למשל הרב חיים הירשנזון בספרו מלכי בקודש חלק א עמ' 43-41).
מפורסמת ביותר היא עליית השר מונטיפיורי, שהיה שומר מצוות, אך בשל חוסר ידיעת ההלכה נכנס למקום המקדש. בעקבות המעשה קראו חכמי ירושלים, שלא לעלות למקום, ואסרו זאת מכל וכל. וידועים דברי הרב קוק בעניין (משפט כהן הלכות בית הבחירה  סימן צו / א). גם הר"ע יוסף, אשר קיבל את זיהוי המקום, אך באופן פומבי אסר עליה להר כולו באופן גורף (יביע אומר חלק ה – יורה דעה סימנים כו, כז וחלק ט – יורה דעה סימן יא) תלה זאת בחשש מכשול, ולא באיסור. ואכן, רבים מהאוסרים עליה באופן ציבורי, מתירים ומברכים את היחידים העושים כן, לאחר התייעצות אישית.
 
כך היה גם לאחר כיבוש המקום במלחמת ששת הימים, כאשר נהרו המונים להר הבית מבלי להיות מודעים לדרישות ההלכה בעניין (כולל אנשים שומרי מצוות), וכתוצאה מכך אסרה הרבנות את הכניסה מחשש מכשול. באופן זהה פסקו רבנים נוספים, וביניהם מנחת יצחק (חלק ה סימן א וחלק ו סימן קלב), ציץ אליעזר (חלק י סימן א), יביע אומר (חלק ה יורה דעה סימן כו).
בימינו התחדדו היטב הלכות העליה להר הבית בקרב שומרי המצוות, ואלה פונים לרבנים בשאלות הלכתיות,  אי לכך נדמה שהחשש המדובר כמעט שאינו קיים. כך כתב הרב מלמד (במדור רביבים כ"ז בחשון תשע"ה): אמנם אין ללמוד מדבריו אלו [של הרב קוק] איסור לעלייה בטהרה, שכן הברון עלה בלא טבילה למקום המקדש עצמו, ואילו העולים בטהרה נזהרים לטבול תחילה, וגם אחר כך נכנסים רק למחנה לוויה ולא למקום המקדש, שאליו אסור להיכנס גם לאחר טבילה. נמצא שאין בעלייתם שום חשש איסור, ואינם פוגמים כלל, אלא להיפך. 
גם נכדו של הרב קוק, הרב שלמה רענן כתב במפורש: כי זה דבר ברור ללא צל של ספק, כי הסבא רבינו הראי"ה קוק ובנו הרצי"ה קוק זצ"ל, לא אסרו לעלות במקומות המותרים. ובודאי מצוה גדולה לרשת את המקום המקודש מידי זרים, ואך ורק באופן המותר (נשמה של שבת, ספר זיכרון לרב שלמה אליהו רענן זצ"ל עמ' 710, 749). מתוך כך ניתן להבין גם, כיצד התיר 'כף החיים' בשם הרדב"ז, וכיצד עלה בעל 'ימי שמואל', בזמן שרבני ירושלים אסרו את העליה, שכן העליה כהלכתה לא נאסרה.
אמנם לצערנו, רבים מבני עמנו עדיין אינם שומרים מצוות, ואלה ממשיכים לעלות באופן אסור (סטודנטים, חיילים ותיירים), להם לא אכפת מגדרים וסייגים שנועדו למנעם מעבירה, והגזרה לאסור את העליה אינה משפיעה על החלטתם. אם כן, נשאלת השאלה עבור מי נתקנה תקנה זו? בעניין זה כתבו פוסקים שונים, ביניהם הרב חיים דוד הלוי (עשה לך רב חלק א סימן טו): לענ"ד אין כדאי בחששות אלה לאסור על עצמנו הכניסה להר-הבית, כי אלה שאינם חוששים לקדושת המקום, הלא גם עתה נכנסים הם לפני ולפנים, ומי הוא המפסיד מגזירה זאת? רק יראי ה'… וכן כתבו הרב גורן (בספרו עמ' 396) והרב ליאור (דבר חברון חלק ח מועדים עמ' קסז).
 
מעבר לכך, פסיקה שניתנה בנסיבות מסוימות, כגון מה שהבאנו לעיל, תקפה לשעתה, וכאשר המציאות משתנה, יש לערוך בירור מחודש, ולא להפטיר כדאשתקד תוך ציטוט שאינו רלוונטי לזמננו. כיום נכתבו ספרים ושורטטו מפות, נערכו בירורים הלכתיים, וציבור העולים יודע את ההלכה. מציאות זו אינה דומה למציאות שבה נפסק האיסור. דברים ברוח זו כתב הרב טייכטל (אם הבנים שמחה פרק שלישי סוף פיסקה יג) אודות מתנגדי הציונות בשעתו, וכך גם כתב הרב ליאור בענייננו.
בנקודה זו חשוב להדגיש, כי במקורות שונים, המצוטטים בימינו, לא נכתב איסור כניסה להר הבית למקומות המותרים, אלא כניסה למקום המקדש בלבד, ועל כך אין חולק (למעט שיטות יחידות מקלות, הנשענות על דברי הראב"ד, שקדושת המקדש פקעה עם חורבנו), כך נכתב במשנה ברורה (סימן תקסא ס"ק ה), וכך בדברי הרב קוק המפורסמים. אולם רבים טועים וכורכים את האיסור – מקום המקדש, וההיתר – הר הבית, בחדא מחתא. על כך כתב ברב גורן בספרו  (פרק ח):
ומכיוון שקיימת אי הבנה מוחלטת ועירוב תחומין בין הר הבית למקום המקדש, וכתוצאה מבלבול זה מסתמכים על תשובתו של הגראי"ה קוק זצ"ל לאסור הכניסה להר הבית כולו, החלטתי ללבן ולברר דעתו הרחבה של הגראי"ה קוק, ולהעמיד דברים על בוריים… יש להדגיש ולומר ברורות, כי כל הדברים שהעלינו עד כה, ואשר מרן הגראי"ה קוק זצ"ל מאריך בהם ומחמיר גם לדעת הראב"ד על כניסה של טמאי מתים למקום הקודש, אינו אלא למקום המקדש, או במקום שהוא ספק מקום המקדש.
ג) בעניין החשש השלישי (הובא ב'מנחת יצחק' לעיל), ישנו צירוף של שיבושים ודעת יחיד שונות, אשר אינן עולות בקנה אחד עם הפסיקה שהתקבלה, לפיה אין לחשוש סתם לזבים (משנה זבים פרק ב משנה ב, תוספתא זבים פרק ב הלכה ה, רמב"ם הלכות מחוסרי כפרה פרק ב הלכה ב, רמ"א אורח חיים סימן תנז סעיף ב, משנה ברורה שם ס"ק כ-כא, הרב טוקצינסקי עיר הקודש והמקדש חלק ה עמ' כא, הרצ"פ פראנק מקדש מלך עמ' קיט, הרב גורן פרק כא, הרב ליאור דבר חברון חלק ג עמ' שסד), זאת משום שהגדרת עמי הארץ (אשר אינם מקפידים על טהרות) כזבים לא נאמרה ביחס לכניסה להר הבית, או אף למקדש עצמו, אלא לטהרות לבד (רמב"ם הלכות שאר אבות הטומאה פרק יג הלכה א, ומטמאי מושב ומשכב פרק י הלכה א), לפיכך אין להוסיף גזרות ללא מקור. וכן כתב בעל חשוקי חמד (בבא קמא דף כה ע"ב): והנה בסתם אדם אין צריך לחשוש שמא הוא זב… מפני שאינו שכיח, אכן אם יש אדם שיודע שהוא זב, או שיש סיבה לחשוש לכך, [יעוין ברמב"ם ריש פ"ב ממחוסרי כפרה], והוא צריך לעלות להר הבית, ודאי שיש לו להקפיד לספור שבעה נקיים, ולטבול במים חיים.
 
לסיכום הדברים – 
לאורך השנים היתה מסורת מוצקה לגבי מיקום בית המקדש, ולא נמצא מערער עליה.
לאורך השנים לא פסקה עליית יהודים להר הבית, וכמובן, לא היה מנהג או פסק, שאין לעלות.
בעת החדשה היו שעלו בטומאה ונכנסו למקומות האסורים בכניסה, כאלה ממשיכים לעלות למרות דעת האוסרים.
שומרי תורה ומצוות עולים בטהרה לאחר בירור ההלכות היטב, ונכנסים למקומות המותרים בלבד.
אין חשש לטומאת זבים כברירת מחדל, ולגבי טומאת בעל קרי ונידה, ההלכות ידועות, נלמדות ומיושמות.
מכאן, שאין מניעה לעלות להר הבית לאחר טבילה במקווה כשר ולאחר הסרת חציצות, מתוך הקפדה על מורא מקדש והליכה בשטחי מחנה לוויה בלבד.
עידית
 
הרחבה:
– בעניין זבים, נפסק שלא ניתן להיטמא בלא הרגשה (רמב"ם שאר אבות הטומאה פרק ה הלכה ד וכסף משנה שם, תוספות רא"ש נידה דף יד ע"א, תוס' שם, ראבי"ה תשובות וביאורי סוגיות סימן תתקפג, ערוך השולחן העתיד סימן קלב סעיפים יא-טז, תורה לשמה (בעל ה'בן איש חי') סימן תיא), מכאן שאין להעמיד בספק את חזקת טהרתו של אדם שטבל.
 
ואף אם נקבל חומרא זו, לאחר ספירת שבעה נקיים וטבילה במי מעיין, אף מחוסרי כיפורים יכולים לעלות, מכיוון שהם נאסרו בכניסה לעזרות בלבד, ולא להר הבית (משנה כלים פרק א משנה ח).
גם בחשש לראיית מים חלוקים או עכורים, מדובר במקרה של ראיה ודאית בלבד, ואין גוזרים גזרה לגזרה, מה עוד  שרבנן גזרו אותה לעניין אכילת תרומה בלבד (תוספתא מקוואות פרק ו הלכה ז, משנה מקוואות פרק ח משנה ד ובפירוש הר"ש שם, רמב"ם הלכות שאר אבות הטומאה פרק ה הלכה טו, מגן אברהם אורח חיים סימן פח, רבי עקיבא איגר ומשנה ברורה שם), ואילו בעניינים אחרים (אכילת חלת חו"ל וטבילה בערב יום הכיפורים), מחמיר המגן אברהם בדעת יחיד. גם הרש"ז אויערבאך  (שו"ת מנחת שלמה תניינא (ב – ג) סימן נח אות ג סעיף ב) כתב בפשטות שאין להחמיר בטבילה לצורך הר הבית בדרישות הטבילה שנאמרו לטהרות.
– הסתייגות נוספת שעלתה מקרב רבני ישיבות הקו, אשר קרובה יותר להסתייגות השקפתית, ולא הלכתית, היא הטענה, שלפני העליה הפיזית להר ה' דרושה עבודה רוחנית, כדי להגיע למצב של "נקי כפיים ובר לבב", ולהיות בדרגה על אנושית: בשעריו של מקום זה באים רק מלאכים, או אנשים הבאים לעבודת המקדש – כהנים, לויים וישראלים, שהם גדולים ממלאכים (הרב עמיאל שטרנברג "ושמרתם את משמרת הקודש" מתוך הספר טוב ירושלים), כל עוד יש מדיה בטלויזיה ואינטרנט של עריות ואלימות המסאבת את לבבות ישראל, ונוטים אחריה רבים, אזי אין מקום לראות פני ד' כשאנו מלוכלכים כל כך כחברה. יש להיאבק על התודעה והאמונה כך שהזהות הישראלית תינק מהקודש את כוחה ואת הגדרתה העצמית, ותוחלף התרבות הנוכחית לתרבות עליונה של התוה"ק- ורק אז יש לנו עסק עם המקדש (הרב ברוך אפרתי https://www.srugim.co.il/94850-%D7%A9%D7%95%D7%AA-%D7%9E%D7%93%D7%95%D7%A2-%D7%90%D7%A1%D7%95%D7%A8-%D7%9C%D7%A2%D7%9C%D7%95%D7%AA-%D7%9C%D7%94%D7%A8-%D7%94%D7%91%D7%99%D7%AA). 
בתגובה לטיעונים מסוג זה קשה להשיב בטיעונים נגדיים, שכן אין להם מקור, והם אינם הלכתיים. הם מציירים מצב אוטופי של חיים מעל למציאות העולם הזה, ומחדשים דברים שלא נשמעו. מצב רוחני באומה מעולם לא נכתב כתנאי לבניית המקדש, בני אדם חוטאים עולים אליו לבקש כפרה ומחילה, הם מתוודים על חטאיהם ומביאים קרבנות חטאת ואשם, ואינם מלאכי עליון. כידוע, בזמן הקמת בית שני עשרה יוחסין עלו מבבל: כהני לויי וישראלי חללי גירי חרורי ממזרי נתיני שתוקי ואסופי (מסכת יבמות דף לז ע"א), ולא עלה עזרא מבבל עד שעשאה כסולת נקייה ועלה (קידושין דף עא ע"ב), אנשים אלה, בני תערובת ופסולי חיתון הם שבנו את בית המקדש, אנו מקווים שמצבנו הרוחני אינו גרוע משלהם.
– באופן דומה נשמעת הטענה, כי ללא נבואה לא נדע את מקום המקדש, לא נהיה בדרגה הראויה למקדש, ולא תותר עליה להר. על כך נאמר במדרש על הפסוק: כִּ֠י אִֽם־אֶל־הַמָּק֞וֹם אֲשֶׁר־יִבְחַ֨ר ה֤' אֱלֹֽהֵיכֶם֙ מִכָּל־שִׁבְטֵיכֶ֔ם לָשׂ֥וּם אֶת־שְׁמ֖וֹ שָׁ֑ם לְשִׁכְנ֥וֹ תִדְרְשׁ֖וּ וּבָ֥אתָ שָֽׁמָּה (דברים פרק יב פסוק ה), יכול תמתין עד שיאמר לך נביא? תלמוד לומר לשכנו תדרשו ובאת שמה דרוש ומצוא ואחר כך יאמר לך נביא (ספרי דברים פרשת ראה פיסקא סב). כך עשה דוד המלך וכך עשו עולי בבל (רמב"ם הלכות בית הבחירה פרק א הלכה ד). אף דברי הרמב"ם (הלכות בית הבחירה פרק ב הלכה ד) המבוססים על ברייתא במסכת זבחים (דף סב עמוד א), אודות שלושת הנביאים, שסייעו לבונים בזיהוי המקום, מפרשים את מעשיהם כמתן עדות ולא כנבואה. כך לשון הברייתא והרמב"ם וכך כתבו ברכי יוסף (אורח חיים סימן לב סעיף ד, ישכיל עבדי (יורה דעה סימן ב אות ג), קרית ספר ומעשי למלך על הרמב"ם (אות ג) ומהר"ץ חיות (חלק א עמוד עג).
 
– טענה נוספת מצד המתנגדים, מבוססת על ההנחה, כי בכל הדורות נאסרה העליה ע"י "גדולי הדור", והיציאה הפומבית כנגד הוראתם היא פירצה בקדושה. כפי שכתבנו לעיל, מעולם לא היתה פסיקה כזו למעט בדור האחרון. ואף אם יצוייר, כי יש אמת בטענתם, מצוות "לא תסור", "ועשית ככל אשר יורוך" (דברים פרק יז פסוקים י-יא) מכוונת לאנשי הסנהדרין (רמב"ם ממרים פרק א הלכה א), שמקום ישיבתם הוא בלשכת הגזית שבהר הבית. מעבר לכך, אין ביכלתינו לגזור גזירות ותקנות חדשות ולאסור את המותר (שדי חמד כללים מערכת ג סימן יא, עשה לך רב חלק א סימן טו).
גם אם אכן מדובר בהוראת "גדולי הדור" (שאין יודע, מהם הקריטריונים להיכללות בקבוצה זו), הרי ישנם כנגדם גדולי דור אחרים, שאף להם אנו מצווים להישמע. ויותר מכך, אנו מצווים להקשות ולדרוש מרבותינו בירור מעמיק ויסודי, כאשר איננו מבינים: ואסור לו לתלמיד לקבל דברי רבו כשיש לו קושיות עליהם, ולפעמים יהי' האמת עם התלמיד… והווי מתאבק מלשון ויאבק איש עמו, שהוא ענין היאבקות מלחמה, כי מלחמת מצוה היא (רבי חיים מוולוז'ין רוח חיים על מסכת אבות פרק א משנה ד). גם הט"ז בהקדמתו לשולחן ערוך כתב: אבל למיעבד עובדא הלכה למעשה אין חולקים כבוד לרב, ובהגיע תור הוראת שעה ותפקח עיני המורה דאיכא תיובתא בדברי איזה אחרון, ודאי כבוד הרב נמחל בזה, ואיהו גופיה ניחא ליה בכך. כי אין שם קנאה ולא תחרות, רק קבל האמת ממי שאמרו. וכך כתב הרב יצחק יוסף בילקוט יוסף – מתי מותר לחלוק בהלכה על גדולי הדור: ודבר ידוע הוא לכל יודע ספר שזו היא דרכה של תורה, זה בונה וזה סותר, ובלבד שיעשו כן לשם שמים, לברר האמת, ולאסוקי שמעתתא אליבא דהלכתא, בלא שום נגיעות ח"ו… ולכן אין למחבר ספר או למורה ודיין להיות רק כחמור נושא ספרים (ילקוט יוסף דרך פסיקת ההלכה פרק יב). ובאופן דומה כתבו רבים.
ובנידון דידן, דווקא מורי ההוראה הם שנדרשים לעורר את העם, לדרוש את בניין בית מקדשנו, ולזרז את גאולתנו (חפץ חיים – אגרות ומאמרים סימן כ מאמר חזוק האמונה), ונביא את דברי אור החיים לויקרא פרק כה פסוק כה: ומכר מאחוזתו, ירצה על המשכן משכן העדות אשר הוא אחוזתו ית' שבו השרה שכינתו ובעונותינו נמכר הבית ביד האומות… והגאולה תהיה בהעיר לבות בני אדם ויאמר להם הטוב לכם כי תשבו חוץ גולים מעל שלחן אביכם… עד אשר יטיבו מעשיהם, ובזה יגאל ה' ממכרו, ועל זה עתידין ליתן את הדין כל אדוני הארץ גדולי ישראל ומהם יבקש ה' עלבון הבית העלוב.### שאלה  
 שלום! 
השאלה שלי היא על צניעות. אני רוצה לדעת מה המקור של המצווה הזאת כי בדרך כלל אני לא יודעת האם זה הלכה, מנהג או רק משהו מקובל.
תמיד בשיעורים מדברים עלינו על צניעות מבחינת ההשקפה אבל לא ממש מביאים לנו המקורות של כל דבר ומבחינתי זה חשוב מאוד להפריד בין הדברים הללו כדי שאני אוכל לדעת מה חייב לעשות ומה מומלץ לעשות. 
 . ### תשובה  
 שלום לך,
משאלתך ניכר שחשוב לך לקיים מצוות מתוך הבנה של המקור ההלכתי שלהם וזה אכן חלק מרכזי בלהיות עובדת ה'. 
בשונה ממצוות הכתובות במפורש בתורה כמו שבת או כיבוד הורים או חגים וכו', הרי שמצוות צניעות נלמדת מהציווי הכללי המוזכר לנו בפרשת קדושים (ויקרא י"ט, א) "קדושים תהיו" 
ומפרש רש"י מה הכוונה: "הוו פרושים מהעריות ומן העבירה, שכל מקום שאתה מוצא גדר ערווה אתה מוצא קדושה". 
רש"י מתבסס בפירושו על דברי המדרש:
ויקרא רבה כד ו
א"ר יהודה בן פזי: מפני מה נסמכה פרשת עריות לפרשת קדושים? אלא ללמדך שכל מקום שאתה מוצא בו גדר ערוה אתה מוצא קדושה. ור' יהודה בן פזי גם אמר: כל מי שהוא גודר עצמו מן הערוה נקרא קדוש.
חכמים בתלמוד הבינו שלהיות קדושים קשור בקשר הדוק לשמירה על עצמנו מעריות. הכוונה היא להתרחק מהתנהגות מינית פרוצה. פרשת קדושים מעמידה לנו אתגר מאד גדול כבני אדם, מצד אחד אנו כבני אדם יכולים להגיע גבוה ברוחניות שלנו, לנהוג בקדושה בחיינו, דומים לבורא עולם שיצר אותנו. מצד שני, אנחנו יכולים להגיע למקומות מאד נמוכים ולשכוח שיש בנו צלם א-להים. 
לאמירה הזו ניתן ביטוי הלכתי, מעשי היוצא מהציווי הכללי שבתורה. כחלק מהאתגר והמטרה למצוא קדושה בחיינו, חכמים הגדירו את המילים "גדר ערווה" גם ע"י ביגוד. מה ללבוש או לא ללבוש כדי להתרחק מאיסור העריות כדי להישאר במסגרת אותה מגדירה התורה – קדושה. 
מתוך הבנת עומק שכבני אדם יש לנו את היכולת לקחת את היצר שלנו ולרומם אותו לגבהים, ליצור, ללמוד, לחדש, לבנות, להיטיב ולהתעלות, ומאידך הוא יכול לקחת אותנו לתהומות של הקיום האנושי, למקומות פרוצים המסכסכים גם את הנפש לנו. 
להבנתם של חכמים, הכלי העיקרי להנחיית כוח אדיר זה מרוכז בצניעות הגופנית, שהיא חלק מדרכי הביטוי של גופו של אדם. זה כמובן לא הכל, זהו רק חלק מהציווי הכללי ובנושא של צניעות אי אפשר להפריד את שאלת הלבוש משאלת המידות. והתורה כבר העידה שהדברים קשורים. 
מה שנתפס בעינינו כמגבלות על לבוש קשור קשר הדוק למידות שלנו ולהתנהגות שלנו. חשוב להבין שההלכה דורשת מאיתנו לשלב פנימיות וחיצוניות, לעתים זו משפיעה על זו ולעתים הפוך. הצניעות הפנימית היא טבעית לאדם אחרי היציאה מגן עדן. לפני החטא הרי אדם וחוה הלכו עירומים ולא התביישו, ואחרי החטא חשו בושה והתכסו בעלי התאנה. כלומר התורה אומרת לנו שבעולם הזה הבגדים מחוברים לרגש הבושה שגורמת לנו לכסות מקומות מוצנעים. ככל שאנו מתהלכים בעולם בעזות פנים, בין בלבושנו בין בהתנהגותנו, הרי אנו חסרי בושה ומתרחקים מחיי קדושה. 
אמנם, כמו שגם את רמזת, באמת שהדברים הם מורכבים ולא פשוטים. לעתים הדרישות ההלכתיות על לבוש סותרות את תחושת הבחירה החופשית שלנו, את הצורך שלנו להיות יפות, מושכות ואי אפשר להתעלם מרגשות אלו וודאי שיש בהם נקודת אמת. היהדות רחוקה מתפיסת עולם המתרחקת מהגוף ומבזה אותו, האומרת שכדי לחיות בקדושה צריך להתרחק ממנעמי העולם. יש תשומת לב לגוף שלנו בכל רבדי החיים, יש חשיבות למושג היופי ולהתלבש יפה זה לכבד את צלם האלוקים שבנו. הופעה חיצונית היא חלק בלתי נפרד ממי שאנחנו. הדגש ביהדות הוא בשילוב של הרוח והחומר, של האמונה שניתן לרומם גם את הגוף לקודש. וזאת שוב, ע"י שילוב של התנהגות צנועה, מידות טובות ולבוש צנוע. 
אנו חיות בתקופה מרתקת שבה אנו מחפשות אותנטיות וכנות ולהתחבר לעצמנו וזו תנועה רוחנית נפלאה שעבורה הלכות צניעות יותר מאתגרות. כמו בעוד מצוות בעולמנו הדתי יש בה אלמנטים קלים ויש בה אלמנטים קשים יותר. יש מי שזה לא מפריע לה ויש מי שכן. לצערי הרב הרבה מהעיסוק בעניין לבוש קשור לאיסורים והגבלות. הייתי רוצה  שבדיבור על צניעות, לצד האמירה שיש כאן הלכה (שאת גבולותיה תמצאי בתשובה הנוספת) נדבר על הפוטנציאל האלוקי שבחיים צנועים שיש בהם קדושה. 
אין אפשרות לבסס את ערך הצניעות אך ורק על פרטי ההלכה. כדי לזכות למידת הצניעות עצמה, יש צורך ללמוד ולהתעמק בערך הצניעות ולהפנים אותו בחיים.
ולכן אני מבקשת לסיים את דברי בפסוק הידוע ממיכה, 
מיכה ו ח 
הִגִּיד לְךָ אָדָם, מַה-טּוֹב; וּמָה-ה' דּוֹרֵשׁ מִמְּךָ, כִּי אִם-עֲשׂוֹת מִשְׁפָּט וְאַהֲבַת חֶסֶד, וְהַצְנֵעַ לֶכֶת, עִם-אֱלֹהֶיךָ.
 
והגמרא במכות כג ע"ב-כד ע"א מפרטת:
"…הגיד לך אדם מה טוב ומה ה' דורש ממך כי אם עשות משפט ואהבת חסד והצנע לכת עם (ה') אלהיך. עשות משפט- זה הדין אהבת חסד- זה גמילות חסדים והצנע לכת – זה הוצאת המת והכנסת כלה…"
הצניעות היא תמיד עם ה'. בפני ה'. לו אנו חייבים דין וחשבון ולא לבני אדם. אבל הרצון לחיים של קדושה אומרים לנו החכמים בגמרא, תמיד שייך לחיבור שלנו עם בני אדם. ברגעי השיא של חתונה ולהבדיל, פטירה של אדם קרוב, אירועים שכולם רואים, עלינו לעזור לאנשים לשאת את עוצמת הרגשות שלהם, אולי גם את הרצון שלהם דווקא להצניע את מה שקורה להם, להיות איתם. 
וזה הטוב שה' דורש מאיתנו.
מכל הלב מאחלת לך ברכה והצלחה,
המשיכי לחפש את האמת בתורת ה' ולהיות עובדת ה' בכל ליבך. ### שאלה  
 שלום, קראתי את תשובת הרבנית לעניין הקדמת התעמלות לתפילה (כאן). . ### תשובה  
  
תשובה:
שלום לך, 
להתפלל עם גוף מלוכלך או ליד מקום עם ריח מסריח זו אכן בעיה. אך המצב אותו את מתארת: גוף נקי עם זיעה שמגיעה כתוצאה ממאמץ נורמלי של התעמלות – לא מייצרים תנאים בעייתים לתפילה. במידה והריח מפריע לך, אולי יש לחשוש.
דוגמא לכך ניתן אולי למצוא במסכת ברכות שמתארת פועלים שעוצרים לקריאת שמע ולתפילה תוך כדי עבודתם על האילן. אני מניחה שגם הם הסריחו קצת מזיעה של מאמץ  ובכל זאת נראה שהמשנה לא ראתה בכך בעיה. 
בריאות טובה
חנה 
 
הרחבה ומקורות:
תפילה צריכה להתקיים במקום נקי מצואה ומריח רע. דין זה נלמד מהפסוקים בספר דברים המקשרים בין נוכחות השכינה לבין הצורך להתרחק מצואה: 
".. וְשַׁבְתָּ וְכִסִּיתָ אֶת־צֵאָתֶךָ׃ כִּי יְהוָה אֱלֹהֶיךָ מִתְהַלֵּךְ בְּקֶרֶב מַחֲנֶךָ" (דברים כ"ג). מכאן לומדים שהתהלכות ה' במקומנו דורשת מאיתנו ניקיון.
היקף "המחנה" לעניין זה נחשב ארבע אמות (שו”ע עט, א). דרישה זו הורחבה לצורך להתרחק מכל דבר שריחו רע ומפריע לבני אדם, ולא רק מצואה (משנה ברורה או"ח ע"ט, כ"ג).
כשם שהסביבה צריכה להיות מכובדת בתפילה, כך גם גוף האדם עצמו: המתפללת צריכה להיות לבושה (שו"ע אורח חיים צ"א, ומקור הדין מהגמרא בברכות כה.), והידיים צריכות להיות נקיות, ואם הידיים נגעו בלכלוך צריך ליטול אותן לפני התפילה (שו"ע אורח חיים סימן צ"ב). אולם, אין בהלכה התייחסות לזיעת הגוף כבעייתית לעניין תפילה, כל עוד אינה יוצרת סירחון רב. יש לציין שלאורך דורות רבים לא היו לרוב האנשים אמצעים לרחצה תדירה כמו שנהוג בימינו, ובאופן טבעי הגוף היה פחות מוקפד.
יש לציין, שהשולחן-ערוך כותב שצריך להסיר לקראת התפילה מן הגוף "כל דבר הטורדו" (אורח חיים סימן צ"ב סעיף ג'), אבל מההקשר נראה שמדובר על ניקוי הפרשות שאולי מצויות על הגוף, ולא על דברים שאינם בולטים כמו זיעה.
מכל אלו עולה, שכל עוד הגוף נקי ומצבו לא מפריע לך להתכוון בתפילה ניתן להתפלל.### שאלה  
 שלום
1.  האם ללבוש גרביים הוא הלכה או מנהג? ואם זה הלכה, איזה סוג של גרביים?
2.  האם מותר לבחורה רווקה ללכת עם שיער פזור? ואם כן, גם מותר שיער פזור למרות שהוא ארוך?
3. יש בעיה הלכתית שאישה תלך עם מכנסי ג'ינס מתחת לחצאית?
 . ### תשובה  
 באופן כללי יש להקדים לומר שבעניינים אלו, מעבר להלכה הפסוקה יש גם הרבה משמעות לשאלת נוהג המקום והחברה. לבוש שונה בחברות שונות ישפיע גם על השונות בהנהגות הרצויות. 
אתייחס לכל סעיף שהעלית בנפרד עם המקורות הרלוונטיים ובסופו אכתוב את ההלכה למעשה.
 
האם לבישת גרביים זו הלכה או מנהג
"הלכות לבוש" (מה שמכנים לפעמים "הלכות צניעות") לא מופיעות בהלכה כנושא בפני עצמן.
רוב הדיון ההלכתי בשאלת הלבוש הראוי והצנוע מופיע בהקשר של הלכות קריאת שמע. 
הגמרא בברכות דף כד, עוסקת בשאלת האיסור לומר קריאת שמע (ושאר דברים שבקדושה)  במצב בו מתעורר היצר המכונה "ערווה". בלשונם של חז"ל "ערווה" אינה דווקא האיברים הצנועים ביותר אלא מעבר לכך. חז"ל מרחיבים את המושג "ערווה" לאזורים נוספים שנחשבים כנראה לאינטימיים וחשיפתם לעיני זרים מונעת את האפשרות לומר בפניהם דברים שבקדושה.
אחד האיברים הללו הוא השוק. הגמרא  שם מביאה את דברי רב חסדא- "שוק באישה – ערווה" כלומר, השוק הוא מן המקומות האינטימיים, שחשיפתו לעיני אנשים זרים נחשבת לפריצות, וממילא אסור לומר מול שוק מגולה דברים שבקדושה. 
מהדיון לגבי אמירת דברים שבקדושה, לימדו הפוסקים שאם דינו של השוק כערווה- עלינו להצניעו מול זרים גם בלי קשר לדברים שבקדושה.
מהו השוק?
לדעת חלק מהפוסקים שוק הוא החלק שבין הברך לקרסול, ומכאן הגיע הפסיקה בענין גרביונים.
לעומת זאת, ה'משנה ברורה' (שולחן ערוך אורח חיים עה, ב), ובעקבותיו האגרות משה סברו שה"שוק" שעליו דובר הוא בעצם הירך, מהברך ומעלה.
ולכן לפי כל השיטות יש לכסות את הירך וללבוש חצאית שמכסה את הירכיים (גם בישיבה). 
לגבי שאר הרגל (מהברך לסוף הקרסול), הדבר תלוי מאד במנהג המקום. יש מן הפוסקים שאף דנו בעובי הגרב.
לסיכום- 
לפי כל השיטות, יש לכסות את הירך עד הברך.
לפי חלק מהפוסקים יש לכסות גם את שאר הרגל בגרב.
ההכרעה שלך כיצד לנהוג תלויה מאד גם בסביבה ובחברה אליה את משתייכת. 
 
שיער פזור
הדיון לגבי שיער פזור מאד תלוי בחברה אליה את משתייכת.
אמנם השולחן ערוך (אבן העזר סימן כב) פסק שלא תלכנה בנות ישראל פרועות ראש, אחת הפנויה ואחת אשת איש. אבל לפי רוב הפוסקים כוונת "פריעת ראש" זה ללא כיסוי ראש בכלל, ולא בשיער פזור. 
(ויש מי שישב את פסיקת השולחן ערוך לגבי פנויות שהכוונה שם לפנויה שהייתה נשואה.)
המגן אברהם (אורח חיים סימן עה סעיף ג) ניסה ליישב את הסתירה בין דברי השולחן ערוך הללו ולבין פסיקתו בהלכות קריאת שמע (סימן עה) שם פסק  ש"בתולות שדרכן לילך פרועות הראש, מותר" והסביר שפריעת הראש האסורה גם לרווקות היא: "שסותרות קליעות שערן והולכות בשוק דזה אסור אפילו בפנויה". 
כלומר, שרווקות אסורות בפריעת ראש- כלומר פיזור שיער, ונשואות אסורות בפריעת ראש כלומר ללא כיסוי, אך רבים מן האחרונים סברו שלא כמו המגן אברהם. והמשנה ברורה שם (סימן עה, ס"ק יב) הביא את השיטות החולקות.
 
למעשה, להלכה, מותר לבנות רווקות ללכת בשיער פזור ויחד עם זה, בחברות מסוימות כשזה לא מקובל, ושיער פזור מושך תשומת לב, לא מומלץ לנהוג באופן שמעורר התרסה.
אני בטוחה שאת, ברגישותך, תדעי לזהות מתי, איך ואיפה זה מתאים ומקובל ומתי לא.
 
לבישת מכנסים מתחת לחצאית
אכן עלולה להיות בעיה  בלבישת מכנסים מדין "איסור לבישת כלי גבר"- (שו"ע יו"ד סימן קפ"ב) ופוסקים מסויימים אסרו לבישת מכנסיים באופן גורף אבל פוסקים רבים (הרב עובדיה יוסף יבי"א חלק ו יו"ד י"ד, פניני הלכה משפחה, פרק ז הלכה ח) מבינים שהאיסור הוא רק כשזה לבוש מובהק של גברים ומקלים כאשר המטרה הינה הגנה מפני הקור.
נראה שהבעיה המרכזית עם לבישת מכנסי ג'ינס היא בעיה שנובעת בשל הצמידות של המכנס לגוף (ולא בגלל היותו בגד גברי בימינו) ולכן נראה שאין בעיה הלכתית בלבישת מכנסי ג'ינס מתחת לחצאית מספיק ארוכה (המכסה את הברך). 
על אף מה שכתבתי, יתכן שבחברות מסוימות הדבר לא מקובל ונראה יוצא דופן ואולי אפילו נתפס כהתרסה (ראי סעיף 2) .
באופן כללי וגם במקרה זה ל"מנהג המקום" ולחברה בה את משתייכת משמעות רבה בהכרעה איך לנהוג.
 
בהצלחה רבה### שאלה  
 אני עובדת במקום נחמד ומפנק שרוצה להתחשב בעובדים, ולאחרונה הם קנו גריל.
כל הבשר שהם שמים עליו כשר, והכלי שהם משתמשים בו לטיפול בבשר גם כן מיועד רק לו, אך הוא נחתך ומעובד עם סכינים מהמטבח.
הם ככל הנראה לא בני יומם כיוון שתמיד מדובר ביום ראשון בשבוע.
אם הבשר קר בזמן החיתוך, האם ניתן לאכול מהדברים שהונחו על הגריל?
האם צריך לשים לב למשהו מיוחד נוסף? למשל טבילה במרינדה מסוימת שמעורבבת בכלים שמצבם לא ידוע (לכאורה לא, כי גם זה קר), או אם הם ישימו בצל על הגריל שנחתך בסכין שמצבו לא ידוע, האם הוא יכול להטריף את הגריל?
 . ### תשובה  
 שלום וברכה,
משמח לשמוע שישנם מקומות עבודה כאלה, נראה שזכית.
מדברייך עולה שאין שאלה לגבי כשרות המצרכים שבמטבח (כולל הבשר, התבלינים והמשרה), ולכן אתייחס רק לחשש שהעלית בנוגע לשימוש בכלים.
 
בנושא זה קיימות שלוש סוגיות של כשרות:
טבילת כלים – כלים שמשתמשים בהם באופן קבוע צריכים להיות טבולים, ולכן יש לטבול את הכלים במקווה.
סכינים – הלכות הכשרות בסכין חמורות במיוחד, בשל הכוח בו הוא נלחץ אל המזון שהוא חותך, במיוחד דברים חריפים או קשים. לכן, סכין שהשתמשו בו לחיתוך מזון לא-כשר עלול להטריף את המזון הכשר.
כלים בהם מניחים את הבשר – לכתחילה אסור להשתמש בכלים לא כשרים. אם המזון היה חם הוא יאסר, ואם השימוש היה רק בקר או אם הכלי לא בוודאות בן יומו לפעמים מותר בדיעבד – אך לא במצב בו זה שימוש קבוע כמו שמתואר בשאלה.
לסיכום הדברים –
אינך יכולה להשתמש בכלים, שנעשה בהם שימוש למאכל אסור, אף שאינם בני יומם. ומכיוון שמדובר במטבח ציבורי, בו אין לך שליטה ופיקוח על הנעשה ע"י אנשים אחרים בכל רגע נתון, השימוש בכלים הללו עלול לפתוח פתח להטרפתם, גם באותם הימים שבהם תשתמשי את בכלים, והם יהיו בני יומם מבליעת איסור.
עצתי לך, לייחד כמה כלים לשימוש פרטי, או אף לשימוש ציבורי, שמיועד למזונות כשרים בלבד (במידה ותוכלי לסמוך על יתר העובדים, שלא יעשו בהם שימוש אסור), בתקווה שבקשתך תתקבל בהבנה ובהסכמה.
 
פירוט והרחבה:
א.           טבילת כלים –
כלים המשמשים לצורך סעודה, בישול והכנה של המזון, חייבים טבילה במקווה, אם הכלים יוצרו ע"י גוי, הן בבית והן במקום העבודה (רמב"ם מאכלות אסורות פרק יז הלכה ג, שולחן ערוך יורה דעה סימן קכ סעיף א), זאת בשונה משימוש מסחרי, כגון במסעדה, שם ניתן לפטור מטבילה (מנחת יצחק חלק א סימן מד, דרכי תשובה סימן קכ ס"ק ע). לכן בראש ובראשונה יש לברר אם מדובר בכלים שעשויים מתכת או זכוכית, והאם הם טבולים (כולל רשת הצליה). במידה ואינם טבולים, אסור להשתמש בהם לכתחילה אפילו לא פעם אחת (דרך עראי), למרות שבדיעבד המזון אינו נאסר (שולחן ערוך יורה דעה סימן קכ סעיף ח). את הטבילה אמור לעשות הבעלים, אך תוכלי לעשות זאת בעצמך. לגבי כלי חרסינה ישנן דעות שונות, ואם תוכלי לטבול גם אותם ללא ברכה, תצאי ידי כל השיטות (ערוך השולחן יורה דעה סימן קכ סעיף כט, בן איש חי שנה שניה פרשת מטות סעיף ז).
 
ב.           שימוש בסכין למאכל לא כשר –
חשש נוסף שהעלית הוא היתכנות השימוש בכלים שהשתמשו בהם למאכלים שאינם כשרים. בשאלתך התייחסת למאכלים חריפים וקשים, ואכן, סכין ששימשה למאכל כלשהו, ולאחר מכן נחתך בה מאכל חריף, הטעם הקודם נבלע בה, כאילו היה רותח. הגמרא דנה בכלים שבלוע בהם טעם המאכל שהתבשל בהם, והוא נחשב כנותן בהם טעם: הלכתא: דגים שעלו בקערה [בשרית] – מותר לאוכלן בכותח [חלבי], צנון שחתכו בסכין שחתך בה בשר – אסור לאוכלו בכותח, וה"מ צנון – דאגב חורפיה בלע (חולין קיא ע"ב). כאשר מדובר בנותן טעם בן נותן טעם (נ"ט בר נ"ט), כלומר, הבשר שנתן טעם בכלי, והכלי שנתן טעם במאכל השני (הדגים), מותר לאכול זאת עם חלב, אולם כאשר מדובר בצנון חריף, שנחתך בסכין בשרית, יש כאן בליעה מהבשר לצנון, ולכן הוא נאסר באכילה עם מאכל חלבי. רש"י מסביר שני טעמים לאיסור זה: שמנונית הבשר הדבוקה בסכין (ולכן זה נותן טעם ממשי ולא נ"ט בר נ"ט), ודחיקת הסכין לצנון הקשה (שגורמת להפלטת טעם הבשר הבלוע) בצירוף חריפות הצנון שבולעת את הטעם הנפלט.
על פי פסיקת הרמ"א דין זה נוגע לכל מאכל חריף, ואף כשמדובר בכלי שאינו בן יומו, אולם לנוהגים כשולחן ערוך, יש מקום להקל בכלי נקי שאינו בן יומו, ובמאכל חריף אחר, כגון בצל.
חשוב לציין, שעסקנו במאכלים כשרים, שבהם החשש הוא מפני נתינת טעם בשרי במאכל חלבי, ולהיפך, וזוהי נתינת טעם של היתר. אך כאשר מדובר במזון שאינו כשר, יש להחמיר יותר, ולאסור את כולו (רמ"א בשם רשב"א ור"ן יורה דעה סימן קצו סעיף א, ושו"ע ביורה דעה סימן קג סעיף ו). השאלה אם את חוששת גם לכך.
ג.            שימוש ביתר הכלים –
בנוגע לכלים המשמשים למאכלים חמים או לבישול, כל קדרה שאינה בת יומא חשיבה טעמה לפגם, ואינה אוסרת (שולחן ערוך יורה דעה סימן קג סעיף ה, על פי הגמרא עבודה זרה סז, ע"ב, ועו, ע"א). אבל כל זאת רק בדיעבד. שכן אם השתמשו בכלים לכל מזון שאינו כשר, גם כאשר השימוש אינו במאכל חריף, ישנו איסור להשתמש בהם לכתחילה, אף כשאינם בני יומם, והם צריכים הגעלה, מלבד זאת, אם מכינים בכלים ששימשו לאיסור, מאכל כשר חריף (למשל מישרה תבלינים לבשר) אין זה נחשב טעם פגום, ואסור לעשות זאת (שו"ע יורה דעה סימן קכב סעיפים ב-ג).
יחד עם זאת, כאשר ישנו ספק לגבי מעמד הכלים, מקובל להכריע, כי סתם כלים אינם בני יומם (שו"ע יורה דעה סימן קכב סעיף ז), ולכן אם השתמשו בכלי בטעות, המאכל מותר בדיעבד, ולכתחילה אסור להשתמש בכלי ללא הגעלתו, והמזון שבתוכו אסור מדרבנן (שו"ת רדב"ז חלק ג סימן תריז, רמב"ן עבודה זרה סז ע"א) מכיוון שאין מבטלים איסור לכתחילה (ראב"ן עבודה זרה סימן שיג).
כאשר מדובר בשימוש קר בכלי, אם המאכל לא שהה בכלי יממה (מעת לעת), הכלי לא נאסר, על פי הכלל שמאכל כבוש בכלי, דינו כמבושל (חולין צז, ע"ב, שולחן ערוך יורה דעה סימן קה סעיף א). בנוגע להשריה ברוטב, מחמיר הרמ"א לאסור אף בפרק זמן קצר יותר מיממה, כלומר, בשיעור הזמן הנדרש משלב הדלקת האש ועד תחילת הבישול של אותו המאכל.
 
 
ברכה והצלחה,
עידית
 
 
הרחבה:
בסוגיה נוספת עולה שאלת הבליעה בסכין ע"י ירק חריף: והקורט של חילתית. מאי טעמא? משום דמפסקי ליה בסכינא; אף על גב דאמר מר: נותן טעם לפגם מותר, אגב חורפיה דחילתיתא – מחליא ליה שמנוניתא, והוה ליה כנותן טעם לשבח ואסור (עבודה זרה דף לט ע"א). כאן מוסבר כי בניגוד לכלל, שטעם בלוע, נותן במאכל טעם לפגם, כאן בשל חריפות הירק טעמו משתבח ע"י שמנוניות הסכין.
ראינו שבנוגע למאכל חריף, הגמרא ציינה חלתית וצנון, והראשונים נחלקו בדעותיהם, האם מדובר בדוגמה לכל מאכל חריף, או שמאכלים אלה בלבד מוגדרים כחריפים (ראי סקירה בבית יוסף יורה דעה סימן צו ובשו"ת יביע אומר חלק ח – אורח חיים סימן מג אותיות ד-ה). הרמב"ם (מאכלות אסורות פרק ט הלכה כד) והשו"ע שהזכרנו (יורה דעה סימן צו) פסקו, שכאשר בדובר בכלי בן יומו, כל מאכל חריף נכנס לגדר ההלכתי של "חריף", על השלכותיו למעשה.
כאשר מדובר בסכין נקיה שאינה בת יומה, צמצמו הרמב"ם והשו"ע (שם סעיף ג) את נתינת הטעם לשבח רק לחלתית, שנזכרה בגמרא, ולא לכל יתר המאכלים החריפים (שבהם מדובר על נתינת טעם לפגם ככל יתר המאכלים), אך הרמ"א (וכן הב"ח והש"ך שם) החמיר אף בסכין שאינה בת יומה, ואסר כל מאכל חריף.
להלכה השולחן ערוך פסק כדעת הראב"ד, שחיתוך ירק חריף בסכין בת יומה או אינה מקונחת, מבליע את הטעם במאכל שנחתך, ומצריך קליפה של המאכל בעובי של אצבע. אך הוא מוסיף גם את דעת המחמירים (יש אומרים), שאף בסכין שאינו בן יומו ונקי, יש לקלוף באופן זה (יורה דעה סימן צו סעיף א). לעומת זאת הרמ"א, שפסיקתו מקובלת אצל בני אשכנז, פסק כרשב"א, שלכתחילה אין להסתפק בקליפה, וכל המאכל נאסר לאכילה עם המין האחר (בשר/חלב).### שאלה  
 שאלה:
הציעו לי להיפגש עם בחור חרדי אך אני לא מזוהה כחרדית, אלא דתיה תורנית.
משיחה ראשונית כמטרה לקבוע פגישה רציתי להיות כנה ואמרתי לו שאני לא חרדית, בלי גרביים ומתלבטת על כיסוי ראש מלא (כרגע בידיעה לחצי כיסוי ראש) ביקשתי ממנו שיחשוב אם מתאים לו.
מובן לי שבעתיד בעזרת השם אתחזק ואלך עם כיסוי ראש מלא אך עדיין אני לא חרדית.
השאלה שאליה אני פונה לשאלת רבנית אם היא לדחות את ההצעה בגלל ההבדל בין השייכות שלי לשייכות שלו?
תודה רבה!!
 . ### תשובה  
 תודה על שאלתך – ניכר מדברייך שהכנות והאמת מאוד חשובים לך, שזה מעיד עלייך לטובה. חשוב לי לציין שהשאלה שלך אינה שאלה הלכתית נטו, ולכן מה שאכתוב פה הוא בגדר עצה בלבד, ואם תרגישי שהעצה הזאת לא הולמת את מצבך הכללי (כי הרי אני מכירה אותך רק דרך השאלה הקצרה הזאת ולא לעומק), אז לכי עם ההרגשה שלך. זה הכי לגיטימי.
אם את כותבת מהזוית של בקשת רשות לפגוש את הבחור הזה, אני חושבת שזה בסדר גמור שתפגשי אותו. ייתכן ויהיו דברים שצריך לנווט אותם בעדינות ולמצוא בהם את הדרך שיתאים לשניכם, אבל אלו הם דברים העולים בסופו של דבר בכל קשר. אם אחרי השיחה הראשונה, בה שמת את כל הדברים על השלחן לגבי זה שאת לא משתייכת כחרדית וגם מבחינה הלכתית יש דברים שבהם את גם נוהגת/ מתכוונת לנהוג אחרת, והוא מוכן להתקדם, אני חושבת שבהחלט ניתן להתקדם לפגישה.
אבל אני גם חושבת שחשוב לך גם לברר כמה דברים – קודם כל, בינך לבין עצמך, למה את לא משתייכת כחרדית? האם היית רוצה להשתייך כחרדית? וגם בינך לבין הבחור הזה (וזה יכול להעשות תוך כדי פגישה/ות איתו), מה המשמעות של ההשתייכות החרדית שלו? כיצד זה משפיע עליו וכיצד זה יכול להשפיע על דרככם המשותפת? כלומר, חשוב לי להציף את זה שזה לא רק הוא שצריך לחשוב עם את יכולה להתאים לו, אלא גם את צריכה לחשוב אם הוא יתאים לך. אלה שאלות כבדות משקל, ולרוב לא מסוג השאלות שניתן לברר תוך כדי שיחה אחת בדקות ספורות, אלא שאלות שצריך לשוחח עליהן וגם לראות אותן כעבור הזמן. ובכל זאת, אם יש לך רצון לנסות לפתח את הקשר וגם תהיה לך יד על הדופק לגבי מה שאת מחפשת ורוצה – לכי על זה.
והערה אחרונה ויותר כללית לגבי דברים שחשוב לך לשים לב אליהם לקראת זוגיות: חשוב לראות האם הבחור מכבד אותך ואת זהותך, האם הוא מתעניין בעולמך, והאם הוא נותן מרחב להתפתחות שלך. אלו שאלות כלליות שחשובות בכל קשר, אבל אולי במיוחד כאן כשיש פער (אמנם פער שניתן לגשר) בין הזהויות הדתיות, הדברים עוד יותר חשובים.
מברכת אותך שתמצאי בקרוב את בחיר לבך ותוכלו יחד לבנות – באופי הייחודי של כל אחד מכם – בית נאמן בישראל,
ג'ני רוזנפלד
הרבנית ג'ני רוזנפלד
הרבנית ג'ני היא מנהיגה רוחנית באפרת, ומנהלת בית הדין לממונות שע"י המועצה הדתית אפרת. קיבלה היתר הוראה מהמכון למנהיגות הלכתית על שם סוזי ברדפילד במדרשת לינדנבאום, ודוקטורט בספרות אנגלית מאוניברסיטת CUNY. היא ממחברי הספר "עת לאהוב: המדריך להעצמת הקשר האינטימי של הזוג הדתי."### שאלה  
 סבא שלי היקר נפטר לפני חודשיים.
השבוע, חלמתי שאמא שלו (שלא הכרתי) הופיעה לי בחלום. היא החזיקה לי את היד והסבירה לי מי היא. ישבנו יחד. היא אמרה שהיא לא מוצאת את סבא שלי. ואני בכיתי מאוד ואמרתי לה שעבר חודשיים ושהיא חייבת למצוא אותו. שאלתי אותה אם עוד כמה דקות היא תעלם. והיא ענתה לי שעוד כמה דקות, כמה דקות ואתעורר והחזיקה לי את היד חזק . אני זוכרת שלא רציתי שהיא תלך ובכיתי מאוד שתמצא את סבא שלי .והתעוררתי . האם החלום מסמל משהו? מוטרדת מאוד . תודה רבה!. ### תשובה  
 שלום לך,
קודם לכל רוצה להביע את השתתפותי בצערך על פטירת סבך. כמה נפלא שזכית להכיר את סבא ומנימת דברייך גם עולה שהייתה ביניכם אהבה וקרבה.
כבר בתחילת דברי חשוב לי לומר לך שאין מקום לדאגה, חלומות הם דבר הפכפכך מצד אחד ומרתק ומסקרן מצד שני. הפסיכולוגיה מלמדת אותנו שהחלומות מושפעים ממחשבות ואירועים שקרו לנו במהלך אותו היום והתת מודע שלנו מציף אותם בלילה בצורת חלום. הגמרא מנסחת זאת מעט שונה אך הרעיון דומה: "אמר רבי שמואל בר נחמני אמר רבי יונתן אין מראין לו לאדם אלא מהרהורי לבו" (מסכת ברכות, נה עמ' ב). כלומר, החלום משקף את הדברים המעסיקים את מחשבותייך והחלום הוא דרך לעבד את המציאות. במקרה שלך, ודאי שאובדנו של סבא הוא המטריד את מנוחתך, את חושבת עליו, מתגעגעת ושואלת את עצמך, גם אם לא במודע, היכן הוא? ומה קורה איתו?
מהמשך הגמרא (שם) אנחנו לומדים שאפשר להתייחס לחלום בשני אופנים.
אפשרות אחת היא להתעלם מן החלום, בהבנה שכל עוד אנחנו לא מפרשים אותו אין לו משמעות. חלום שלא מפורש הוא כאגרת(מכתב) שלא קראו אותה. (מסכת ברכות שם). כלומר, שאין לבשורה שבתוך האגרת השפעה עלינו כל עוד לא פתחנו אותה.
מתוך שאלתך אני מבינה שאינך יכולה להתעלם מן החלום, וגם חכמים הבינו שקשה להתעלם מחלומות ולכן הציעו את האפשרות הנוספת,
אפשרות זו מוגדרת בפי חז"ל: "כל החלומות הולכים אחר הפה", כלומר יש לאדם את היכולת לפרש את החלום לפי מה שיתיישב על ליבו ויביא ליישוב הדעת. האדם יוצר את משמעות החלום. ובהמשך לדברי הגמרא אני תוהה ביחס לחלומך כמה הגיוני הדבר שאימו של סבא שותפה לך לדאגה לסבא, נפשך מבטאת את געגועי הדורות קדימה ואחורה. והרי סבא נמצא במקום שכולו טוב. בהחזקת היד של סבתך אני רואה את החיבור המועבר בין דורות. היא מעבירה לך כוח, שהרי את כנינה, זו המתנה הגדולה ביותר שיש להמשכת השושלת.
כמובן שאת יכולה לעיין בחלום בעצמך יחד עם מי שקרוב לך ולחשוב מהי המשמעות שאת בוחרת לתת לו.
במידה ועדיין את מוטרדת, עשיית מצווה כמו נתינת צדקה, יכולה להקל על תחושת המועקה.
אצלי בבית, מילדות לימדו אותנו לומר אחרי חלום שהטריד אותנו: "חלום טוב חלום שלום".
חושבת שגם אם כעת בכל פעם שאת חושבת על החלום, תאמרי מילים אלו תוכלי להרגיש הקלה. הרי סבא ודאי רצה תמיד בטובתך ובשלומך ואין סיבה שזה ישתנה אחרי מותו.
מברכת אותך בחיים טובים וארוכים
שבחייך תוכלי להמשיך ולכבד את זכרו של סבא מתוך שלום ושלווה
בברכה
יפית
 ### שאלה  
 שלום כבוד הרבנית.
אני גויה. ואני משתדלת לשמור שבע מצוות בני נח.
בתקופה האחרונה מאוד קשה לי, עצוב לי ואין לי הרבה מה לעשות בבית. אין לי טלוויזיה בבית, ודבר שמאוד מרגיע אותי ושנותן לי נחת ושלווה לנפש זה לצפות בסרטים או סדרות.
הבעיה היא, שהאתרים שמעלים את הסרטים או הסדרות הם אתרים שמפרים זכויות יוצרים, ונעשו נגדם כמה הליכים משפטיים, אך הם עדיין מצליחים להעלות את הסדרות. אני יודעת שזה אסור, אבל בידור זה דבר שמאוד עוזר לי, ואני צריכה את זה מאוד.
האם, עכשיו במצב שלי, שמאוד לא קל לי, האם אני יכולה לצפות באתרים האלו?
תודה.. ### תשובה  
 שלום יקרה.
מרגע שקראתי את שאלתך אני חושבת עליך הרבה.
את שואלת לגבי הלכות גזל, וניכר שאת לוקחת את שמירת המצוות המוטלות עליך ברצינות מעוררת השתאות.
מנגד, מדבריך משתמע שהניסיון לעמוד בקיום איסור גזל הוא אתגר גדול עבורך. את מתארת קושי גדול – עצב, בדידות, תחושת כובד. אני קוראת איך תיארת בקצרה את הרגשות שלך ואני מתמלאת בדאגה.
מתוך דאגה לך  ובטרם אכנס לדיון ההלכתי הנוגע לשאלתך, אני מבקשת לומר לך שהעצב הזה שממלא אותך הוא תופעה נורמלית שהרבה בנות ובנים בגילך מרגישים לפעמים. אבל אם בגלל העצב את לא מצליחה לעשות דברים, ואם איבדת את שמחת החיים שלך – צריך למצוא דרך להתמודד עם העצב.
איך להתמודד?
הקב"ה נתן לנו נשמה על מנת שנשמור עליה, ונחיה  איתה בשמחה ובטוב. לכן, צריך לחשוב ולברר: מאיפה בא העצב הזה? מה גורם לו? מה יש בחיים שלי שיצא מאיזון?
את כותבת שמה שעוזר לך זה צפייה בסדרות. זה טוב שיש לך את המוצא הזה, אבל זה לא יכול להיות הפתרון היחיד. הצפייה בסדרות רק מסיחה את דעתך, וזה חשוב מאוד, אבל צריך יותר מזה. יתכן שנדרשת התייחסות לשורש הבעיה עצמו.
הכי חשוב: צריך לא להיות לבד עם התחושות הקשות. כשאת לבד עם רגשות קשים – הם גדלים מאוד, ויש להם השפעה רבה.
הפנייה אלינו היא  צעד ראשון בכיוון הזה, אבל חשוב שגם מי שמכיר איתך בחיים ידע, ויוכל להקשיב ולהבין ולתמוך. אל תשאירי את עצמך בודדה. אולי תוכלי למצוא משענת אצל מישהי מבית הספר, מהמשפחה,  ושמא מדריכה בתנועה. כל אדם שיש לך אמון כלפיו. יש גם אפשרות לפנות לעזרה לארגונים שמתמחים בסיוע לבני נוער כמוך, גם בטלפון וגם בצ'אט. אם את מיואשת מהחיים ונראה לך שאף פעם לא יהיה לך טוב – חשוב מאוד להגיע לרופא ילדים או רופא משפחה ולספר את זה. זה מצריך טיפול ורופא ידע להקשיב ולתת את הטיפול הזה.
אפשר גם להמשיך לחשוב מה עוד יעזור להגביר את השמחה והחיים שבך: לדבר, להיות עם אנשים שאת אוהבת (כמה שאפשר, לפי ההנחיות), להפעיל את הגוף, לעזור לאחרים ולשמח אותם, ועוד. 
כעת נשיב לשאלתך –
נשאלנו בעבר על באתר על צפיה באתרים כמו שאת מתארת  – אני מצרפת לך לינק לתשובה שיכולה לעניין אותך. זוהי תשובה המתייחסת להלכה לגבי יהודים כאן. נענה כעת לגבי בני נוח.
 
איך יודעים אם צפיה באתרים חוקים היא גזל?
כדי לענות לשאלה הזו נקדים ונאמר שהחוק במדינת ישראל הוא זה שיקבע האם הצפייה היא גזל. אסביר:
לבני נוח אסור לגזול, כחלק ממצוות "דינים" שהיא אחת משבע מצוות בני נוח. משמעות מצוות דינים היא קביעת סדרי הנהגה חברתיים קבועים, כולל הסדרת חוקי קניין וזכויות ממוניות של כל אדם. חובה על בני נח להתנהג לפי סדרים חברתיים אלה.
נושא זכויות היוצרים הוא חלק מהחוקים הממוניים הללו. בנושא זה הגזל אינו של חפץ ממשי אלא של זכויות; זהו נושא חדש יחסית בעולם ויש לגביו דיונים רבים. השאלה המרכזית היא האם ישנו איסור הלכתי להפר זכויות יוצרים או שזהו איסור חוקי שגבולותיו נקבעים לפי חוק המדינה.
לרוב הדעות, החוק הוא זה שקובע את גבולות האיסור. לפיכך, כל מה שמוגדר כגזל על פי החוק – הוא גזל על פי ההלכה. בוודאי שכך הוא הדבר לגבייך בתור בת נוח המצווה על הדינים.
מה כתוב בחוק?
החקיקה במדינת ישראל, בדומה  לרוב גורף של פסקי ההלכה, לא אוסרת צפייה פרטית בתכנים לא מורשים אלא את הפצתם בלבד. בחוק גם קבוע תשלום של הממשלה לבעלי זכויות יוצרים שנועד לפצות על השימוש הפרטי והביתי.  
שימוש פרטי וביתי (תיקון מס' 6) תשנ"ו-1996
3ג.     לא תהיה זו הפרה של זכויות יוצרים ומבצעים לטבוע או לשעתק יצירה על גבי קלטת לשם שימוש פרטי וביתי שלא למטרות מסחריות.
תשלום לבעלי זכויות יוצרים ומבצעים (תיקון מס' 6)  תשנ"ו-1996
3ד.     (א)  הממשלה תפצה את בעלי זכויות היוצרים ואת בעלי זכויות המבצעים על אבדן הכנסה ופגיעה בזכויות, הנגרמת להם בשל טביעה או שיעתוק על קלטות, לשם שימוש פרטי וביתי, לפי סעיף 3ג.
כך שלפי החוק את לא גוזלת כאשר את צופה לשימוש ביתי ופרטי שלך. אבל מי שמעלה את החומרים לאינטרנט – עובר על איסור לפי החוק, ולכן – גם לפי ההלכה.
בין פוסקי ההלכה של זמנינו יש מחלוקת האם למרות החוק עדיין יש איסור הלכתי לצפות באתרים אלו, כי זו הנאה מדבר הגזול. דיון זה רלוונטי ליהודים, ולא לבני נוח. לפרטים נוספים את מוזמנת לעיין בתשובה של הרבנית חנה השקס.
מעבר לחוק
כאשר את צורכת תכנים מאתרים שעוברים על החוק, את מעודדת אותם להמשיך לעבור על החוק, ולכן יש בעיה מוסרית גדולה לצרוך תכנים מאתרים אלו. בימים כתיקונם, עדיף להימנע משימוש באתרים לא חוקיים, ולשלם לאתרים בעלי זכויות יוצרים כדי לצפות. אולם, יתכן שבמצב בו את נתונה, מותרת לך בינתיים הצפייה – בגלל המצוקה הרגשית שבה את נתונה והקושי של נערה בגילך לממן מנוי לאתרים מוסדרים.
 לכן, את יכולה לצפות באתרים אלו ולנסות לפעול במקביל בשני מישורים:
א. להקל על הקושי הרגשי שאת חווה.
ב. לשים לעצמך יעד, כשתגדלי, להקפיד בנושא הזה.
בנוסף, ישנו גורם נוסף שמקל על הקושי המוסרי: כאשר מישהו צופה בסרט כיוון שהוא במצוקה רגשית ולא כדי לנצל – אפשר להניח שגם היוצרים של הסדרה רואים זאת לחיוב. נוכחנו בכך בתקופת הקורונה, בה יוצרים הראו מודעות למצוקה הגוברת של אנשים ופתחו תכנים לצפייה חופשית.
לסיכום: בתקופה ובמצב שלך, נראה לי שבלב שקט את יכולה לצפות בסדרות מאתרים. אבל כפי שכתבנו בתחילת התשובה, אם את במצב רגשי קשה ועצבות גדולה עליך לטפל בכך. וגם זו היא מצווה שאת מצווה בה.
 
 ### שאלה  
 שלום רב
רוצה לשאול את הדרך הנכונה ליטול ידיים בבוקר?
האם נכון ליטול ידיים גם לאחר טיפול באנשים הדורש מגע (למי שזה עיסוקו)?
תודה רבה
 . ### תשובה  
 בנושא זה, שהוא לכאורה פשוט, ישנו בלבול רב.
אני מציעה להתחיל מבירור בין בני משפחתך כיצד הם נוהגים למעשה, ולאמץ את מנהג משפחתך. אם אין מנהג משפחתי, יש לנהוג כך (פירוט ומקורות תוכלי לראות בהרחבה):
מיד עם הקימה בבוקר יש ליטול ידיים שלוש פעמים לסירוגין. יש נוהגים להניח קערה עם מים סמוך למיטה לנטילה לפני הקימה, ויש נוהגים לקום, ליטול מיד ורק אז להתארגן – להתלבש, לצחצח שיניים וללכת לשירותים וכולי. עם היציאה מהשירותים יש ליטול ידיים שנית באופן רגיל. בפעם הראשונה, אין לברך ואילו לאחר הפעם השניה תאמרי את הברכה "…על נטילת ידיים".
לגבי טיפול במגע, אין חובה ליטול ידיים לאחר הטיפול. אך יש להקפיד לשטוף ידיים בסוף הטיפולים או ליטול ידיים לפני התפילה הבאה ביום.
 
הרחבה:
הדין של נטילת ידיים מופיע בגמרא, כעובדה נתונה – זהו מעשה שעושים כל בוקר ("כי משי לידיה..", כלומר – כשרוחץ ידיו) ובצמוד לו ניתנת רק ההוראה לברך ברכת "על נטילת ידיים" – אך הגמרא איננה מציינת את הטעמים להסבר דין זה של נטילת הידיים מדי בוקר. עם זאת, בהקשר של הסוגיות בגמרא רואים שמדובר בהכנה לתפילה.
בדברי הראשונים אנו מוצאים שני טעמים מרכזיים.
שיטת הרא"ש: בשעת הלילה הידיים "עסקניות" ונגעו במקומות המטונפים בגוף, ולכן יש ליטול ידיים בבוקר כחלק מההכנה לתפילה ולטהרתם. שיטת הרשב"א: משום "חדשים לבקרים רבה אמונתך", שבכל בוקר אנחנו נעשים כבריה חדשה.
בזוהר מופיעה דרישה ליטול ידיים מיד עם הקימה בבוקר בהקשר אחר: ישנה רוח רעה השורה בגופנו מדי לילה שעלינו לסלק מעל ידינו לפני שנגע באזורים שונים בגוף. יש איסור להתהלך ארבע אמות או לגעת בכל מקום מגולה או פתחים בגוף לפני שמסלקים את הרוח הרעה.
השולחן ערוך (בסימן ד' באורח חיים) משלב בין שלוש השיטות. ולכן התפתחו כמה מנהגים שונים ואפשר לנהוג לפי כל אחד מהם מכיוון שזהו נושא שנשאר במחלוקת ואין בו הכרעה:
– ליטול ידיים מיד עם הקימה בבוקר, על ידי הנחת קערה ונטלה בצמוד למיטה.
– אחרים רואים בכל הבית של האדם את ארבע אמות שלו ולכן ניגשים לכיור כדי ליטול ידיים.
– ליטול ידיים רק לפני התפילה.
מטעם הרוח הרעה, יש ליטול ידיים שלוש פעמים לסירוגין מדי בוקר. יש הטוענים שזה כבר לא רלוונטי מכיוון שהרוח הרעה כבר סרה מהעולם, ולכן די ברמה הבסיסית בנטילת ידיים ברביעית כוס מים. גם השולחן ערוך, מסכים שלעניין ההכנה לתפילה, די אפילו בשכשוך הידיים במים ובשעת הצורך, אפילו בקינוח בצרור ובעפר, למרות שזה אינו מסיר את הרוח הרעה.
ציינת שאת מעדת הבוכרים, ולכן חיפשתי ומצאתי שהבוכרים משתמשים במאתיים השנים האחרונות בסידור ליוורנו שהובא לבוכרה עם אחד הרבנים שכיהנו שם במאה ה-18 וה-19. פתחתי את סידור ליוורנו ושם הוא מורה לנהוג כך: מיד עם הקימה בבוקר – ליטול ידיים שלוש פעמים לסירוגין בסמוך למיטה ללא ברכה, לאחר מכן לקום ולהתארגן, להתלבש וללכת לשירותים. לאחר השירותים יש ליטול ידיים שנית באופן רגיל, והפעם בברכה. 
הדרכה זו מבוססת על דברי השולחן ערוך, ומשלבת בין הצורך ליטול ידיים מיד עם הקימה מטעם הרוח הרעה, ונטילה נוספת כהכנה לתפילה.
לצד זאת, כאמור, העדיפות הראשונה היא לשאול את בני משפחתך מה הם נוהגים לעשות. ייתכן והמנהג בביתך שונה מזה שרשמתי, ותוכלי לאמץ את מנהג משפחתך. (כמובן ובמידה וזו אפשרות מעשית עבורך)
אמנם לא שאלת, אך אציין בקצרה לגבי הברכה. גם כאן לא יצאנו מדי מחלוקת, וקיימים שני מנהגים: הראשון, לברך מיד עם הנטילה בשעת הקימה, והשני, לברך על סדר התפילה בברכות השחר – בדומה לשאר ברכות השחר שכבר אינן נאמרות על סדר ההתארגנות בבוקר אלא במרוכז בבית הכנסת. בכל מקרה, אין לברך פעמיים, אלא או בבוקר מיד עם הנטילה או בתפילה על סדר הברכות, כפי שהדרכתי למעלה.
 
לגבי שאלתך השניה בנוגע לנטילת ידיים לאחר טיפול באנשים במגע.
בהסברים שראינו לעיל התייחסנו לנטילת ידיים בבוקר, בין מטעם הכנה לתפילה ובין מטעם הרוח הרעה. סתם כך, במהלך היום אין צורך ליטול ידיים לאחר טיפול באנשים במגע. אך כאשר ניגשים להתפלל שלא על הבוקר ולאחר טיפול באנשים, יש ליטול ידיים במקרה והמגע היה במקומות המכוסים שיש בהם לכלוך או זיעה (ראי, שולחן ערוך שם סימן צב סעיך ה ומשנה ברורה שם). במידה והאדם המטפל שטף ידיים לאחר הטיפול אין צורך ליטול ידיים שוב לפני התפילה.
סיבה נוספת לנטילת ידיים במהלך היום היא לפני אכילת לחם, והיא נעשית בשגרה ללא קשר לטיפול במגע באנשים.
עם זאת, יש לציין שהבית יוסף מביא בשם כמה ראשונים (וגם בשולחן ערוך) חובה ליטול ידיים לאחר מספר פעולות נוספות שהם מגדירים כאשר חלקם משום רוח רעה וחלקם משום נקיות (משנה ברורה שם). זו הרשימה שהם מביאים (חלקם בשם עצמם וחלקם בשם יש אומרים): הקם מן המטה, והיוצא מבית הכסא, והיוצא מבית המרחץ, והנוטל צפרניו, והחולץ מנעליו, והנוגע ברגליו, והחופף את ראשו, ההולך בין המתים, מי שנגע במת, ומי שמפלה כליו, ויש אומרים המשמש מטתו, הנוגע בכנה, הנוגע בגופו בידו.
את הנטילה לצורך נקיות לא צריך ליטול באופן מיידי (החולץ מנעלי, הנוגע ברגליו, החופף ראשו) אך על פי הנלמד בזוהר (ביאור הגר"א שם), נטילה להסרת רוח רעה ששורה במקומות אלו (הקם מן המטה, היוצא מבית הכסא, ההולך בין המתים וכו') יש ליטול מיד. אין זו חובה אלא המלצה, ומי שנוהג על פי הקבלה יתכן וירצה להקפיד בכך יותר.
בברכה, 
שירה
 
מקורות:
ברכות ס ע"ב
כִּי מִתְּעַר אוֹמֵר: ״אֱלֹהַי, נְשָׁמָה שֶׁנָּתַתָּ בִּי טְהוֹרָה. אַתָּה יְצַרְתָּהּ בִּי, אַתָּה נְפַחְתָּהּ בִּי, וְאַתָּה מְשַׁמְּרָהּ בְּקִרְבִּי, וְאַתָּה עָתִיד לִיטְּלָהּ מִמֶּנִּי וּלְהַחֲזִירָהּ בִּי לְעָתִיד לָבֹא. כׇּל זְמַן שֶׁהַנְּשָׁמָה בְּקִרְבִּי מוֹדֶה אֲנִי לְפָנֶיךָ ה׳ אֱלֹהַי וֵאלֹהֵי אֲבוֹתַי, רִבּוֹן כׇּל הָעוֹלָמִים, אֲדוֹן כׇּל הַנְּשָׁמוֹת. בָּרוּךְ אַתָּה ה׳, הַמַּחֲזִיר נְשָׁמוֹת לִפְגָרִים מֵתִים״.  כִּי שָׁמַע קוֹל תַּרְנְגוֹלָא, לֵימָא: ״בָּרוּךְ … אֲשֶׁר נָתַן לַשֶּׂכְוִי בִּינָה לְהַבְחִין בֵּין יוֹם וּבֵין לָיְלָה״. כִּי פָּתַח עֵינֵיהּ, לֵימָא: ״בָּרוּךְ … פּוֹקֵחַ עִוְּרִים״. כִּי תָּרֵיץ וְיָתֵיב, לֵימָא: ״בָּרוּךְ … מַתִּיר אֲסוּרִים״. כִּי לָבֵישׁ, לֵימָא: ״בָּרוּךְ … מַלְבִּישׁ עֲרוּמִּים״. כִּי זָקֵיף, לֵימָא: ״בָּרוּךְ … זוֹקֵף כְּפוּפִים״. כִּי נָחֵית לְאַרְעָא, לֵימָא: ״בָּרוּךְ … רוֹקַע הָאָרֶץ עַל הַמָּיִם״. כִּי מְסַגֵּי, לֵימָא: ״בָּרוּךְ … הַמֵּכִין מִצְעֲדֵי גָבֶר״. כִּי סַיֵּים מְסָאנֵיהּ, לֵימָא: ״בָּרוּךְ … שֶׁעָשָׂה לִי כׇּל צׇרְכִּי״. כִּי אָסַר הֶמְיָינֵיהּ, לֵימָא: ״בָּרוּךְ … אוֹזֵר יִשְׂרָאֵל בִּגְבוּרָה״. כִּי פָּרֵיס סוּדָרָא עַל רֵישֵׁיהּ, לֵימָא: ״בָּרוּךְ … עוֹטֵר יִשְׂרָאֵל בְּתִפְאָרָה״.  כִּי מִעֲטַף בְּצִיצִית, לֵימָא: ״בָּרוּךְ … אֲשֶׁר קִדְּשָׁנוּ בְּמִצְוֹתָיו וְצִוָּנוּ לְהִתְעַטֵּף בְּצִיצִית״. כִּי מַנַּח תְּפִילִּין אַדְּרָעֵיהּ, לֵימָא: ״בָּרוּךְ … אֲשֶׁר קִדְּשָׁנוּ בְּמִצְוֹתָיו וְצִוָּנוּ לְהַנִּיחַ תְּפִילִּין״, אַרֵישֵׁיהּ, לֵימָא: ״בָּרוּךְ … אֲשֶׁר קִדְּשָׁנוּ בְּמִצְוֹתָיו וְצִוָּנוּ עַל מִצְוַת תְּפִילִּין״. כִּי מָשֵׁי יְדֵיהּ ,לֵימָא: ״בָּרוּךְ … אֲשֶׁר קִדְּשָׁנוּ בְּמִצְוֹתָיו וְצִוָּנוּ עַל נְטִילַת יָדַיִם״. כִּי מָשֵׁי אַפֵּיהּ, לֵימָא: בָּרוּךְ … הַמַּעֲבִיר חֶבְלֵי שֵׁינָה מֵעֵינָי וּתְנוּמָה מֵעַפְעַפָּי. וִיהִי רָצוֹן מִלְּפָנֶיךָ ה׳ אֱלֹהַי, שֶׁתַּרְגִּילֵנִי בְּתוֹרָתֶךָ, וְדַבְּקֵנִי בְּמִצְוֹתֶיךָ, וְאַל תְּבִיאֵנִי לֹא לִידֵי חֵטְא, וְלֹא לִידֵי עָוֹן, וְלֹא לִידֵי נִסָּיוֹן, וְלֹא לִידֵי בִזָּיוֹן. וְכוֹף אֶת יִצְרִי לְהִשְׁתַּעְבֵּד לָךְ. וְרַחֲקֵנִי מֵאָדָם רָע, וּמֵחָבֵר רָע. וְדַבְּקֵנִי בְּיֵצֶר טוֹב וּבְחָבֵר טוֹב בְּעוֹלָמֶךָ. וּתְנֵנִי הַיּוֹם וּבְכׇל יוֹם לְחֵן וּלְחֶסֶד וּלְרַחֲמִים בְּעֵינֶיךָ וּבְעֵינֵי כׇּל רוֹאַי, וְתִגְמְלֵנִי חֲסָדִים טוֹבִים. בָּרוּךְ אַתָּה ה׳ גּוֹמֵל חֲסָדִים טוֹבִים לְעַמּוֹ יִשְׂרָאֵל״.
ברכות יד ע"ב – טו ע"א
וְאָמַר רַבִּי יוֹחָנָן: הָרוֹצֶה שֶׁיְּקַבֵּל עָלָיו עוֹל מַלְכוּת שָׁמַיִם שְׁלֵמָה ט״ו א יִפָּנֶה, וְיִטּוֹל יָדָיו, וְיַנִּיחַ תְּפִילִּין, וְיִקְרָא קְרִיאַת שְׁמַע, וְיִתְפַּלֵּל, וְזוֹ הִיא מַלְכוּת שָׁמַיִם שְׁלֵמָה.  אָמַר רַבִּי חִיָּיא בַּר אַבָּא אָמַר רַבִּי יוֹחָנָן: כָּל הַנִּפְנֶה, וְנוֹטֵל יָדָיו, וּמַנִּיחַ תְּפִילִּין, וְקוֹרֵא קְרִיאַת שְׁמַע, וּמִתְפַּלֵּל — מַעֲלֶה עָלָיו הַכָּתוּב כְּאִלּוּ בָּנָה מִזְבֵּחַ וְהִקְרִיב עָלָיו קׇרְבָּן, דִּכְתִיב: ״אֶרְחַץ בְּנִקָּיוֹן כַּפָּי וַאֲסוֹבְבָה אֶת מִזְבַּחֲךָ ה׳״. אֲמַר לֵיהּ רָבָא: לָא סָבַר לַהּ מָר כְּאִילּוּ טָבַל, דִּכְתִיב: ״אֶרְחַץ [בְּנִקָּיוֹן]״ — וְלָא כָּתַב ״אַרְחִיץ [כַּפָּי]״.  אֲמַר לֵיהּ רָבִינָא לְרָבָא: חֲזִי מָר הַאי צוּרְבָּא מֵרַבָּנָן דַּאֲתָא מִמַּעְרְבָא וְאָמַר: מִי שֶׁאֵין לוֹ מַיִם לִרְחוֹץ יָדָיו — מְקַנֵּחַ יָדָיו בְּעָפָר וּבִצְרוֹר וּבְקִסְמִית.  אֲמַר לֵיהּ: שַׁפִּיר קָאָמַר, מִי כְּתִיב ״אֶרְחַץ בְּמַיִם״? ״בְּנִקָּיוֹן״ כְּתִיב — כֹּל מִידֵּי דִּמְנַקֵּי, דְּהָא רַב חִסְדָּא לָיֵיט אַמַּאן דִּמְהַדַּר אַמַּיָּא בְּעִידָּן צְלוֹתָא.  וְהָנֵי מִילֵּי לִקְרִיאַת שְׁמַע, אֲבָל לִתְפִלָּה מְהַדַּר. וְעַד כַּמָּה? — עַד פַּרְסָה. וְהָנֵי מִילֵּי לְקַמֵּיהּ, אֲבָל לַאֲחוֹרֵיהּ — אֲפִילּוּ מִיל אֵינוֹ חוֹזֵר. [וּמִינַּהּ] מִיל הוּא דְּאֵינוֹ חוֹזֵר, הָא פָּחוֹת מִמִּיל — חוֹזֵר.
 
בית יוסף אורח חיים סימן ד
כתב ה"ר דוד אבודרהם בסוף ספרו (סדר נטילת צפרנים) בשם ספר התשב"ץ (קטן סי' רעו) ששבעה דברים צריכין נטילה לאחריהם ואלו הם הקם מן המטה והיוצא מבית הכסא והיוצא מבית המרחץ והנוטל צפרניו והחולץ מנעליו והנוגע ברגליו והחופף את ראשו וכן כתוב בכלבו סימן כ"ג (טו.) וכן כתוב במרדכי פרק אלו דברים (ברכות סי' קצד) אלא שבמקום הקם מן המטה כתב ההולך בין המתים ורבינו הגדול מהר"י אבוהב ז"ל כתבם בסימן ז' בשם ארחות חיים (הל' נט"י סי' י) והוסיף עליהם מי שנגע במת ומי שמפלה כליו ויש אומרים המשמש מטתו ואינו רוחץ ידיו מקולקלים אורחותיו ויש אומרים אף הנוגע בכנה ויש אומרים אף הנוגע בגופו בידו ואמרו ז"ל מי שעשה אחת מכל אלו ולא נטל אם תלמיד חכם הוא תלמודו משתכח ואם אינו תלמיד חכם יוצא מדעתו עכ"ל:
שולחן ערוך אורח חיים סימן ד'
א': ירחץ ידיו ויברך "על נטילת ידים".
הגה: ויש אומרים גם אשר יצר, ואפילו לא עשה צרכיו, וכן נהגו (אבודרהם).
מים הפסולים לנטילת ידים לסעודה (לקמן סימן ק"ס( כשים לנטילת ידים לתפילה. מיהו יש מי שאומר דלא מברך עלייהו.
ב': ידקדק לערות עליהן מים שלש פעמים, להעביר רוח רעה ששורה עליהן.
…
ו': אין צריך רביעית לנטילת ידיים לתפילה.
ז': טוב להקפיד בנטילת ידיים שחרית בכל הדברים המעכבים בנטילת ידיים לסעודה.
הגה: מיהו אינו מעכב, לא כלי ולא כוח גברא ושאר הדברים הפוסלים בנטילת הסעודה (מרדכי ריש פרק אלו דברים, תשובת רשב"א סימן קצ"ה).
ח': נטילת ידיים שחרית, אין נוטלין על גבי קרקע, אלא לתוך כלי.
…
י"ח: אלו דברים צריכים נטילה במים: הקם מהמיטה, והיוצא מבית הכסא ומבית המרחץ, והנוטל ציפורניו, והחולץ מנעליו, והנוגע ברגליו, והחופף ראשו. ויש אומרים אף ההולך בין המתים. ומי שנגע במת, ומי שמפליא כליו, והמשמש מיטתו, והנוגע בכינה, והנוגע בגופו בידו. ומי שעשה אחת מכל אלו ולא נטל, אם תלמיד חכם הוא – תלמודו משתכח, ואם אינו תלמיד חכם – יוצא מדעתו.
..
כ"ג: לא תיקנו נטילת ידים אלא לקריאת שמע ולתפילה; אבל ברכות דשחרית יכול לברך קודם נטילה, אלא אם כן הוא ישן על מטתו ערום, שאז אסור להזכיר את השם עד שינקה אותם.
משנה ברורה על שולחן ערוך אורח חיים על סעיף יח
(לח) צריכים נטילה – להסיר רוח רעה השורה עי"ז [נג] ע"כ ימהר ליטול תיכף…
(מ) והיוצא מבהכ"ס – אפילו [ס] לא עשה צרכיו וכן [סא] מבית המרחץ אפילו לא רחץ שם ומשום רו"ר ששורה באלו המקומות:
 
(מא) מנעליו – משום שנוגע [סב] בידיו בעת החליצה אבל בלא נגע בהם א"צ נטילה והחולץ מנעליו ונוגע ברגליו וחופף ראשו [סג] אינו משום רוח רעה רק משום נקיות ע"כ א"צ למהר ליטול ידיו תיכף משא"כ באינך דמשום רו"ר וכנ"ל בס"ק ל"ח:
 
 
שולחן ערוך אורח חיים הלכות תפלה סימן צב סעיף ה
רחץ ידיו שחרית והסיח דעתו, צריכים נטילה לתפלה, אם יש לו מים, אף על פי שאינו יודע להם שום לכלוך, ולא יברך; ואם אין לו מים מזומנים, אין צריך לחזור וליטול. הגה: ואפי' היו ידיו מלוכלכות ונוטלן לתפלה, אינו מברך וכדלעיל סי' ז'.
 משנה ברורה שם
(כד) צריכים נטילה – דכיון שהסיח דעתו משמירתן ידים עסקניות הן ושמא נגעו במקום הטינופת:
 (כו) אין צריך וכו' – ואעפ"כ צריך לנקות אותן במידי דמנקי דדילמא מודבק בו מעט צואה או זיעה ע"י הנגיעה במקומות המכוסין ויתקנח ע"י הנקיון. ודוקא בסתם ידים מיקל המחבר אבל אם נגע במקום מטונף וכ"ש כשעשה צרכיו אף בתפלת המנחה צריך לחזור אחר מים:
 
 
בקישור זה תמצאי מאמר של הרב דוד ברופסקי, שמסכם את השיטות השונות לעניין נטילת ידיים וסיכום למעשה בבהירות –
https://www.etzion.org.il/he/%D7%A0%D7%98%D7%99%D7%9C%D7%AA-%D7%99%D7%93%D7%99%D7%99%D7%9D-%D7%A9%D7%9C-%D7%A9%D7%97%D7%A8%D7%99%D7%AA
https://tablet.otzar.org/book/book.php?book=141170&page=14117000001&pagenum=28 – סידור נוסח ליוורנו שנמצא בידי קהילת הבוכרים בישראל. ההדרכה לעניין הנהגת הבוקר ונטילת ידיים מופיעה בתחילת הסידור בעמודים 26-28.### שאלה  
 שלום רב,
האם מותר לאישה נשואה ללכת לתספורת ע"י גבר זר?
האם עדיף מבחינה הלכתית שאישה תלך להסתפר אצל אישה אך מותר שתלך לגבר, או שיש איסור משמעותי ללכת להסתפר אצל גבר (עבור אישה נשואה)?
תודה רבה!
 . ### תשובה  
 שלום ותודה על שאלתך,
התשובה בקצרה: נכון לעשות מאמץ למצוא ספרית אישה ובעניין זה אין הבחנה בין אישה נשואה או רווקה. אך מכיוון שיש צד להתיר ואין איסור מעיקר הדין, אם בכל זאת תראי שאת הכי מרוצה דווקא מעבודתו של ספר מסויים, או שיש רק ספר זמין בזמן או במקום שאת צריכה להסתפר, תוכלי להסתפר אצל ספר גבר.
וכעת בהרחבה – 
השאלה שצריך לברר במקרה של גבר שמספר אישה היא האם מדובר במצב של אדם ש"בעבידתיה טריד". מושג זה בחז"ל מתייחס למצב בו בעל מקצוע עסוק ושקוע בעבודתו ולא פנוי להנות מהדבר שנמצא מולו.
מושג זה חשוב בסיטואציות של מגע בין גבר ואישה כדי להבין האם זהו מגע אסור או מגע שהוא חסר משמעות של קשר או הנאה ולכן מותר.
נסביר. מגע של חיבה בין גבר לאישה הוא אסור, וחולקים הפוסקים אם האיסור הוא מדאורייתא או דרבנן. (ראי במקורות ההרחבה בתשובה באתר כאן). במקרים מסויימים, מגע שאינו של חיבה הינו מותר. למשל, במגע "סתמי" כמו מגע אקראי כאשר עומדים באוטובוס צפוף אין איסור מכיוון שאין שם חיבה והרהור (ראי בתשובה לעיל).
סוג אחר של מגע שאינו של חיבה ונידון בהלכה הוא מגע של רופא מקצועי ומומחה. נפסק שמותר לאשה להיבדק אצל רופא גבר למרות שהדבר כרוך במגע הכולל גם בדיקות במקומות אינטימיים, כיוון שהרופא טרוד במלאכתו. אך יש לשים לב שפסיקה זו היא כאשר יש חולי או עניין רפואי הדורש התייחסות של מומחה מסויים. לכן לא ניתן בפשטות להשליך מכאן באופן אוטומטי לכל בעלי המקצועי כגון ספר במקרה שלך.
בתספורת אישה על ידי גבר – מצד אחד המגע אינו אקראי אלא ממושך ומכוון והספר מביט באישה במטרה לייפות אותה עם תספורת אסתטית ומחמיאה. בנוסף לכך יש את נעימות המגע כאשר מישהו עשה טיפול בשיער. מצד שני הספר עסוק בעבודתו ובהשגת תוצאה מקצועית טובה וניתן לומר שכאשר הוא מביט ונוגע באישה זה לצורך השגת התוצאה ולא מתוך קשר והנאה. אנחנו רואות שיש כאן שטח אפור איפשהו בין מגע חסר משמעות (סתמי או מקצועי) ולבין מגע שיש בו משמעות ולא ברור בדיוק לאיזה צד המקרה נוטה.
בפוסקים, יש האוסרים תספורת אישה בידי גבר משום איסור ממש, ויש הכותבים שלמרות שמעיקר הדין אין איסור הם פוסקים ש"אין זה ראוי" ו"ממידת חסידות שלא להסתפר אצל גבר" ועל כן, לדעתך אין להסתפר אצל ספר גבר. (ראי מקורות בהרחבה)
למעשה, דעתי נוטה לומר שעדיף תמיד להימנע ממקומות אפורים כאשר אין צורך מסויים וגדול מכיון שאנחנו לא רוצים לחיות תמיד "על הגבול" ו"מהיות טוב אל תקרא רע". בנוסף לכך שרוב הפוסקים אוסרים. ולכן לדעתי נכון לעשות מאמץ למצוא ספרית אישה – ובעניין זה אין הבחנה בין אישה נשואה או רווקה. אך מכיוון שיש צד להתיר ואין איסור מעיקר הדין, אם בכל זאת תראי שאת הכי מרוצה דווקא מעבודתו של ספר מסויים, או שיש רק ספר זמין בזמן או במקום שאת צריכה להסתפר, תוכלי להסתפר אצלו משום ש"בעבידתיה טריד". אך יש עדיין להקפיד שלא יהיו שם לקוחות גברים אחרים (שאינם עסוקים בעבודתם) ולשמור על יחסים מרוחקים ברמת הנימוס בלבד בינך לבין הספר.
 
בהצלחה ובברכה
רחל
 
הרחבות 
מגע של בעל מקצוע ורופא
בגמרא דנים באיסור הסתכלות באישה ואפילו בהסתכלות בבגדי צבע של אישה שמא יביא הדבר להרהר בה. שואל רב חסדא, אם כן, כיצד הכובס עושה את עבודתו? ועונה הגמרא שהוא טרוד בעבודתו ולכן אין הוא מגיע לידי הרהור. כפי שכותב רש"י: "ליבו על מלאכתו ושוכח בהרהור"
תלמוד בבלי מסכת עבודה זרה דף כ עמוד א
דאמר מר: הרואה בריות טובות, אומר: ברוך שככה ברא בעולמו. ולאסתכולי מי שרי? מיתיבי: ונשמרת מכל דבר רע – שלא יסתכל אדם באשה נאה ואפילו פנויה, באשת איש ואפי' מכוערת, ולא בבגדי צבע [של] אשה, ולא בחמור ולא בחמורה ולא בחזיר ולא בחזירה ולא בעופות בזמן שנזקקין זה לזה…
בבגדי צבע [של] אשה.  א"ר יהודה אמר שמואל: אפילו שטוחין על גבי כותל… אמר רב חסדא: הני מילי בעתיקי, אבל בחדתי לית לן בה, דאי לא תימא הכי, אנן מנא לאשפורי היכי יהבינן? הא קא מסתכל. ולטעמיך, הא דאמר רב יהודה: מין במינו מותר להכניס כמכחול בשפופרת, הא קא מסתכל! אלא בעבידתיה טריד, ה"נ בעבידתיה טריד.
וכך פוסק השולחן ערוך בעניין הסתכלות בהרבעת בהמות (שגם הוא נידון בגמרא כנ"ל)
שולחן ערוך אבן העזר הלכות אישות סימן כג , סעיף ג
אסור לאדם שיקשה עצמו לדעת או יביא עצמו לידי הרהור, אלא אם יבא לו הרהור יסיע לבו מדברי הבאי לדברי תורה שהיא אילת אהבים ויעלת חן (משלי ה, יט)  לפיכך אסור לאדם לישן על ערפו ופניו למעלה, עד שיטה מעט שלא יבא לידי קישוי. ולא יסתכל בבהמה וחיה ועוף בשעה שמזדקקין זכר לנקבה. ומותר למרביעי בהמה להכניס כמכחול בשפופרת, מפני שהם עסוקים במלאכתם לא יבואו לידי הרהור.
 
מביא זאת להלכה הש"ך בעניין בדיקת רופא המצריכה גם מגע:
ש"ך יורה דעה סימן קצה
 וכן המנהג פשוט שרופאים ישראלים ממששים הדפק של אשה אפילו אשת איש או עובדת כוכבים אף על פי שיש רופאים אחרים עובדי כוכבים וכן עושים שאר מיני משמושים ע"פ דרכי הרפואה אלא הדבר פשוט כמ"ש וזה נראה דעת הרב דלעיל בסי' קנ"ז משמע מדבריו כהרמב"ם וכמו שכתבתי שם בס"ק י' וכאן התיר מישוש הדפק מ"מ באין סכנה אסור לבעלה למשש הדפק כשהיא נדה וכדאיתא בתשובת הרמב"ן ובדברי הרב:
מוסיף הסבר כריתי ופליטי שלמרות שמדובר באיסור עריות, כאשר הרופא עסוק בעבודתו הדבר מותר.
 כרתי ופליתי שם סימן קטן ו
עיין ש"ך ס"ק כ' דיפה כתב דאפילו לרמב"ם דקריבה דגילוי עריות מהתורה אסור הני מילי כשהוא בשביל חיבה ואהבה, אבל מה שעושה עסוק במלאכתו מלאכת רפואות לדעת המיחוש, אין זה בכלל קרובה דגילוי עריות שיהי אסור מהתורה ובכלל יהרג ואל יעבור… וכן נוגין שאשה שיש לה מכה בבטנה וכל מקום תורפה שרופאים רואים אותה, וזהו ודאי בגדר גילוי עריות כמאמר הגמרא (סנהדרין עה, א) תמות ואל תעמוד ערומה, אלא ודאי הנכון כמו שכתב הש"ך דזהו [הרופא] במלאכתו עסוק. 
  
דיון דומה קיים ביחס לצלם אירועים שמצלם נשים רוקדות. אמנם המקרה הוא שונה מעניין לראות את והדין הדומה אשר איסור  אינו מעיקר הדין, אך המעשה מוגדר לא ראוי ואף יותר מכך:
 שו"ת משנה הלכות חלק ז סימן רלב
ומיהו מה שאינו לצורך רפואות ולזה כבר ליכא טעמא דירושלמי דלאו מכל אדם זוכה להתרפאות א"כ בזה כבר כיון דאיכא אחר אסור לילך לזה שיש בו איסור מצד נגיעה וחשש הרהור.
ראה בשו"ת ודרשת וחקרת חלק ה' (חלק יורה דעה סימן סז אות ג) שהביא ששאל את גאב"ד העדה החרדית הגר"י וייס בעל המנחת יצחק זצ"ל מהו ההיתר להביא צלם לחתונות, שמצלם הנשים וצריך להסתכל עליהן ולהתבונן בהם כדי שיצאו תמונות יפות, והרי מכשילים אותו בראיות אסורות. והשיב לו, שההיתר הוא משום שהצלם טרוד בעבודתו, וממילא לא חוששים שיבוא לידי הרהור, ע"ש. וכן הובא בספר מעין אומר חלק יב' (עמוד רלד) בשם הגר"ע יוסף זצ"ל להתיר לאיש לצלם נשים לא רוקדות, ע"ש..
וכן כתב בשו"ת עולת יצחק חלק ב' (סימן רלה) שמעיקר הדין מותר לאיש לצלם נשים, כיון שהוא טרוד בעבודתו שצריך הוא לכוין כראוי את מראה התמונה וזמן הראוי לצילום וכיוצא בזה דברים הידועים לבעלי המלאכה, ע"ש.
ומכל מקום גם בשו"ת עולת יצחק שם סיים: שמכוער הדבר ושומר נפשו ירחק מזה, ע"ש. וכן ראה להגר"ש וואזנר זצ"ל (קובץ אור ישראל, גליון כג, עמוד רכט) שכתב, שדבר זה שמזמינים צלם גבר לצלם את הנשים במקום שאפשר לעשות זה על ידי צלמת אישה, לית דין דין ולית דיין שזה בגדר פרצה, ושומר נפשו ונפש בניו ובנותיו ירחק מזה, ע"ש. וכן ראה להגר"י ליברמן שליט"א בקובץ הנ"ל (גליוןכא, עמודים קיג-קיז), ובשו"ת מקור נאמן חלק א' (סימן תשפא) ובשו"ת אור יצחק חלק ב' (ענינים שונים סימן י) ובשו"ת אשר חנן חלק ח' (סימן קסז), ע"ש. ולכן בודאי שיש יותר ממידת חסידות לשכור צלמת אישה שתצלם את הנשים.
 
תספורת אישה אצל גבר 
הרב יוסף בר שלום דן בספר שמספר נשים גבר ומתייחס להבדל בין בדיקת רופא והרבעת בהמות לתספורת אישה. תשובתו מכוונת אל הספר, אך הדברים נכונים כלפי שני הצדדים אשר יש ביניהם מגע. אם המגע הוא מגע אסור אז שניהם צריכים להימנע מהסיטואציה.
נצח ישראל חלק א' סימן סו
הנה מכל הנ"ל נראה אם עוסק במלאכתו ואינו מכוון לחיבה ולתאווה יש להתיר לרופא לטפל באישה, אף שאינו פיקוח נפש ובתנאי שלא יכוון למלאות תאוותו וכמ"ש הש"ך הנ"ל…
אך אחרון הכבוד דבדין הספר נראה שיש לאסור. דאף שאתה הראית לדעת ברופא שיש להקל משום דקעסיק בעבידתיה וטריד מה שאין כן ספר שכל מחשבתו לייפותה ולנאותה אף דבעבידתיה טריד נמי אסור כי כל המטרה ליופי וחיישינן להרהור ויש להחמיר שהרי גם שיער באשה ערוה וכאן אין מצוה בזה שמסרק אותה ומתכוון בכל פעולה שעושה רק ליופי ומסתכל עליה כל העת, ובפרט שחופף את הראש ונוגע בידיו ממש בבשרה ובשערה דודאי אתי לידי הרהור.
ולפי זה נראה לי כי קשה להתיר פרנסה כזו ומי יתפוס גחלת בידו ולא ייכבה, והרבה דרכים למקום, וההיתר לרופא משום שיש חולים שזקוקים בהכרח לרופא והרי הוא מרפא וניתנה רשות לרופא לרפאות.
 
הרב יצחק יעקב פוסק כותב שאסור מלכתחילה –
הליכות בת ישראל פרק ז, סעיף י
ראוי לאשה ולבת יראות ה' שלא תלכנה לכתחילה להסתפר אצל ספר, אף שאין בכך איסור מעיקר הדין.
ובהערה יח: שמעתי מהגאון הרב חיים פנחס שיינברג שליט"א שאף שמעיקר הדין אין בכך משום איסור לפני עיוור או מסייע מצד הרהור ונגיעות, כיוון ד"בעבידתיה טריד" – עי' ש"ך יו"ד סוף סימן קצה וכריתי ופליתי שם ס"ק יז, מכל מקום, ממידת חסידות אין זה ראוי בין לנשואה בין לפנויה.
 
פסיקתו של הרב שלמה אבינר באתר כאן
הרב יובל שרלו בכמה מקומות למשל כאן וכאן כותב שאסור משום ש"אין זה ראוי" ו"קשה להתיר" ו"מהיות טוב אל תהי רע" למרות שמעיקר הדין אין כאן איסור של מגע של חיבה.### שאלה  
  
אתמול נחנקתי מחתיכת טורטיה שלא ירדה לי בגרון. נלחצתי ולא הצלחתי להעביר אותה גם עם מים. עד שהשתעלתי שוב ושוב וזה יצא. ב"ה. נלחצתי. התחושה היתה שיכולתי למות מזה. יש לי גם רפלקס הקאה מוגבר וייתכן שזה גם מגביר את החנק. 
האם אני צריכה לומר ברכת הגומל בשבת עם סעודה הודיה וכו'?  
 . ### תשובה  
  
שלום לך וברוך ה' ששמר אותך מרעה.
אכן, את ברכת הגומל מברכים כשניצלים מסכנות בתנאים מסוימים. כדי לדעת האם עליך לברך את ברכת הגומל עלינו לשאול שתי שאלות: האם המצב שהיית בו מוגדר סכנה מובהקת המצריכה ברכה על ההינצלות, והאם סוג סכנה זה עומד בקריטריונים של ברכת הגומל.
לגבי השאלה הראשונה, אין כמובן דרך אובייקטיבית להגדיר זאת כי רק את היית שם, ולפי תחושתך הסובייקטיבית אכן היית בסכנה ממשית. סכנה זו התעצמה בשל הבעיה הבריאותית שאת מתמודדת עימה. כדאי כעת לחזור בזכרונך אל האירוע ההוא ולשאול את עצמך עד כמה היתה שם סכנת חיים ממש. אם את עדיין חשה כפי שתיארת בשאלתך – את צריכה להודות לה'.
יש לציין שהגדרת סכנה לצורך ברכת הגומל היא דווקא סכנה שהאדם כבר היה נתון בתוכה, ולא כזו שאיימה להתרחש ולבסוף פסחה על האדם, או נמנעה. בשאלתך תיארת שחווית את החנק ממש, ולכן זוהי סכנה ממשית שהיית בה.
אולם לגבי השאלה השניה, האם חנק מאוכל הוא סוג סכנה שעליה תיקנו חכמים לברך הגומל, יש מחלוקת. מנהג האשכנזים הוא שאם זו הייתה סכנה מוחשית ומיידית, מברכים עליה, בעוד מנהג עדות המזרח לא לברך על סכנה כזו כי אינה אחד מארבעת המקרים המחייבים (ראי בהרחבה).
הכלל בברכות הוא "ספק ברכות להקל", ובמצב בו יש ספק האם דרושה ברכה – לא מברכים בשם ומלכות, כדי לא להיכנס לספק של נשיאת שם שמיים לשווא.
 
לכן, אם היית נוהגת כמנהג עדות אשכנז, היית מברכת "הגומל" בשם ובמלכות בנוכחות מניין. בהיותך נוהגת לפי עדות המזרח, אפשר להעלות כמה הצעות להודאה על ניסך:
 
הודאה לה' בדרכים שונות ללא שם ומלכות: לברך "הגומל" בלי אמירת שם ה', לערוך סעודת הודיה, לומר פרק תהילים מתאים, לתת צדקה כהודאה על הנס.
הצטרפות לברכת "הגומל" של אחרים: אם את מכירה מישהו שאומר "הגומל" מסיבה שלו (כגון נסיעה ארוכה, החלמה, לידה וכדומה) אפשר לבקש שיתכוונו גם עלייך ואת תתכווני בברכה כאילו היא שלך.
אם יש לך באופק הזדמנות בה את עצמך תצטרכי לברך "הגומל", כגון נסיעה ארוכה או טיסה, אפשר לברך על האירוע ולהתכוון גם לנס שקרה לך.
בסוף ברכות השחר, סמוכה לברכת "המעביר שינה מעיני ותנומה מעפעפי", ישנה ברכה המסתיימת במילים "הגומל חסדים טובים לעמו ישראל". כשאת אומרת אותה, תוכלי להתכוון על הנס האישי שלך.
 
באיחולי בריאות ורוב טובה
שלומית 
 
הרחבה ומקורות:
 
א. על מה מברכים "הגומל"?
 
ברכת הגומל תוקנה על ידי חכמים להודאה על יציאה ממצבי סכנה מסויימים, שנלמדו מפרק תהילים ק"ז המתאר אנשים הניצלים מצרות שונות ומודים לה'. המצבים הם שיט בים, הליכה במדבר, מאסר בכלא ומחלה: 
 
"… תָּעוּ בַמִּדְבָּר בִּישִׁימוֹן דָּרֶךְ עִיר מוֹשָׁב לֹא מָצָאוּ׃
רְעֵבִים גַּם־צְמֵאִים נַפְשָׁם בָּהֶם תִּתְעַטָּף׃
וַיִּצְעֲקוּ אֶל־יְהוָה בַּצַּר לָהֶם מִמְּצוּקוֹתֵיהֶם יַצִּילֵם׃
וַיַּדְרִיכֵם בְּדֶרֶךְ יְשָׁרָה לָלֶכֶת אֶל־עִיר מוֹשָׁב׃
יוֹדוּ לַיהוָה חַסְדּוֹ וְנִפְלְאוֹתָיו לִבְנֵי אָדָם׃…
 
יֹשְׁבֵי חֹשֶׁךְ וְצַלְמָוֶת אֲסִירֵי עֳנִי וּבַרְזֶל׃
… יוֹצִיאֵם מֵחֹשֶׁךְ וְצַלְמָוֶת וּמוֹסְרוֹתֵיהֶם יְנַתֵּק׃
יוֹדוּ לַיהוָה חַסְדּוֹ וְנִפְלְאוֹתָיו לִבְנֵי אָדָם׃
 
… אֱוִלִים מִדֶּרֶךְ פִּשְׁעָם וּמֵעֲוֺנֹתֵיהֶם יִתְעַנּוּ׃
כָּל־אֹכֶל תְּתַעֵב נַפְשָׁם וַיַּגִּיעוּ עַד־שַׁעֲרֵי מָוֶת׃
וַיִּזְעֲקוּ אֶל־יְהוָה בַּצַּר לָהֶם מִמְּצֻקוֹתֵיהֶם יוֹשִׁיעֵם׃
יִשְׁלַח דְּבָרוֹ וְיִרְפָּאֵם וִימַלֵּט מִשְּׁחִיתוֹתָם׃ 
יוֹדוּ לַיהוָה חַסְדּוֹ וְנִפְלְאוֹתָיו לִבְנֵי אָדָם׃ 
 
...יוֹרְדֵי הַיָּם בָּאֳנִיּוֹת עֹשֵׂי מְלָאכָה בְּמַיִם רַבִּים׃ 
…יָחוֹגּוּ וְיָנוּעוּ כַּשִּׁכּוֹר וְכָל־חָכְמָתָם תִּתְבַּלָּע׃
וַיִּצְעֲקוּ אֶל־יְהוָה בַּצַּר לָהֶם וּמִמְּצוּקֹתֵיהֶם יוֹצִיאֵם׃
יָקֵם סְעָרָה לִדְמָמָה וַיֶּחֱשׁוּ גַּלֵּיהֶם׃
וַיִּשְׂמְחוּ כִי־יִשְׁתֹּקוּ וַיַּנְחֵם אֶל־מְחוֹז חֶפְצָם׃
יוֹדוּ לַיהוָה חַסְדּוֹ וְנִפְלְאוֹתָיו לִבְנֵי אָדָם
וִירֹמְמוּהוּ בִּקְהַל־עָם וּבְמוֹשַׁב זְקֵנִים יְהַלְלוּהוּ"
(תהילים קז)
 
ובגמרא ברכות ע"ד מובאת ההלכה הנלמדת מפסוקים אלה:
" אָמַר רַב יְהוּדָה אָמַר רַב: אַרְבָּעָה צְרִיכִין לְהוֹדוֹת: יוֹרְדֵי הַיָּם, הוֹלְכֵי מִדְבָּרוֹת, וּמִי שֶׁהָיָה חוֹלֶה וְנִתְרַפֵּא, וּמִי שֶׁהָיָה חָבוּשׁ בְּבֵית הָאֲסוּרִים וְיָצָא… . מַאי מְבָרֵךְ? אָמַר רַב יְהוּדָה: ״בָּרוּךְ גּוֹמֵל חֲסָדִים טוֹבִים״. אַבָּיֵי אָמַר: וְצָרִיךְ לְאוֹדוֹיֵי קַמֵּי עַשְׂרָה, דִּכְתִיב: ״וִירוֹמְמוּהוּ בִּקְהַל עָם וְגוֹ׳״. ".
 
הראשונים נחלקו כאמור האם ארבעת המקרים שהביאה הגמרא הם ארבע דוגמאות למצבי הצלה, ובעצם יש לברך על כל הצלה, או שמא הארבעה הללו בלבד הם אלו שצריכים לברך הגומל ובמקרים אחרים לא מברכים.
 
כתב הבית-יוסף (אורח חיים סימן רי"ט) שהאבודרהם פסק ש"אלו הארבעה דווקא, אבל אחרים שברכו היא ברכה לבטלה", ולעומתו הריב"ש צידד בברכת הגומל על כל נס, גם אם אינו דומה לארבעת המקרים שבגמרא. לדעת הריב"ש הארבעה הוזכרו רק כמקרים קלאסיים של הצלה מסכנה, ולא כצמצום מקרים אחרים:
 
"כתב הרב דוד אבודרהם … יש אומרים שד' [ארבעה] בלבד צריכין להודות אבל אחרים שבירכו הויא ברכה לבטלה, וכן פסק ה"ר שם טוב פלכו בשם התוספות, דאלו הד' דוקא. והוא הדין בכל מקום שמזכיר התלמוד מספר. עד כאן לשונו.
אבל הריב"ש כתב בתשובה סי' של"ז: שאלה – הא דאמרינן בפרק הרואה "ד' צריכים להודות " – מי נימא הני דוקא (האם נאמר אלו דווקא), ואם כן אפילו נפל עליו כותל או ניצל מדריסת שור ונגיחותיו וכיוצא בניסים כאלו – אינו חייב לברך? או נימא דכ"ש הוא? 
תשובה: נראה שצריך לברך, שהרי הולכי מדברות שצריכים להודות – זהו מפני סכנת אריה וגנבים המצוים בדרכים, ואם כן כשעמד עליו אריה לטורפו אפילו בעיר, אם גנבים באו לו אם שודדי לילה וניצל מהם, וכיוצא בנסים אלו – כל שכן שצריך להודות! ולא הוזכרו הארבעה בכתוב אלא מפני שהם מצוים תמיד בדרך מנהגו של עולם ברוב האנשים. וכל שכן הנעשה לו נס וניצול ממיתה עצמה, שהרי קבעו עליו ברכה אחרת לברך כשיעבור עוד במקום ההוא "ברוך שעשה לי נס במקום הזה" וכל שכן שמי שניצל צריך הוא להודות כדרך הד' שצריכים להודות, ולא שיפטר מברכת ההודאה בברכת שעשה לי נס שחייבוהו לברך כשישוב לעבור במקום ההוא, ואולי לא יעבור שם לעולם ולא יברך אותה ברכה? אלא ודאי נראה שברכת ההודאה מברך אותה מכל מקום."
 
המאירי כתב שמי שהיה באחד מארבעת המקרים צריך לברך גם אם לא חווה שם סכנה, ובנוסף יש לברך על כל מצב של סכנה שניצל ממנו. אם כי בהמשך הוא מסייג דבריו שבמקרים אלה הברכה תהיה רשות ולא חובה. פוסקים נוספים פסקו כמאירי שיש לברך "הגומל" על כל הצלה (כגון רמב”ן, ריא”ז, תשב”ץ ועוד).
 
הרמב"ם סבר כדעה המצמצמת כנראה, כי ציין בדייקנות את ארבעת המקרים ולא ציין שאפשריים אחרים (הלכות ברכות י', ח'):
"אַרְבָּעָה צְרִיכִין לְהוֹדוֹת. חוֹלֶה שֶׁנִּתְרַפֵּא. וְחָבוּשׁ שֶׁיָּצָא מִבֵּית הָאֲסוּרִים. וְיוֹרְדֵי הַיָּם כְּשֶׁעָלוּ. וְהוֹלְכֵי דְּרָכִים כְּשֶׁיַּגִּיעוּ לַיִּשּׁוּב."
 
כך כתב גם השולחן ערוך (אורח חיים רי"ט) אבל בהמשך הרחיב:
"הני ארבעה לאו דוקא, דהוא הדין למי שנעשה לו נס כגון שנפל עליו כותל או ניצול מדריסת שור ונגיחותיו או שעמד עליו בעיר אריה לטרפו או אם גנבים באו לו אם שודדי לילה וניצל מהם וכל כיוצא בזה – כולם צריכים לברך הגומל:
ויש אומרים, שאין מברכין הגומל אלא הני ארבעה דוקא וטוב לברך בלא הזכרת שם ומלכות".
 
כלומר, השולחן ערוך מציין את שני צדדי המחלוקת, ואומר שעל הצלה שאינה אחד מהארבעה מברכים ללא שם ומלכות. אולם מבין פוסקי אשכנז היו שחלקו על כך, כגון הט"ז והמשנה ברורה שכתבו שנהוג לברך על כל הצלה. 
ניתן לומר באופן כללי שהחלוקה היא שלמנהג אשכנז מברכים הגומל על מצבי סכנת חיים, ולמנהג ספרד הברכה נתקנה על מצבי סיכון מסויימים ולא על אחרים. לפיכך, נוהגים האשכנזים לא לברך למשל על נסיעות שאין בהן סכנה מיוחדת אפילו אם היו ארוכות, ולברך בשם ומלכות על הינצלות מסכנה שאינה שייכת לאף אחת מארבע הקטגוריות; בעוד הספרדים נוהגים לברך בשם ומלכות על כל נסיעה ארוכה שהיא, אך לא לברך על סכנה שאינה שייכת לארבעה שחייבים להודות (פניני הלכה ברכות, ט"ז, ח'). 
 
לכן, כיוון שהשואלת היא מעדות המזרח, ומצב הסכנה שתיארה בשאלה הוא לא אחד מארבעת המצבים שנזכרו בגמרא, אין לה לברך "הגומל" בשם ומלכות על מקרה זה. אולם, אם הייתה נוהגת מנהגי אשכנז, צריכה הייתה לברך בשם ומלכות, כדברי הט"ז והמשנה ברורה – שכן המצב בו הייתה היווה סכנת חיים עבורה, למיטב ידיעתה, וגם יש לה ברקע בעיה רפואית אובייקטיבית שמחמירה את המצב.
 
בתשובה לשואלת פירטנו הצעות שונות להודאה על הנס, יש לציין הצעה נוספת שאינה מתאימה לכל הנשים אך כדאי שתהיה מוכרת. הרב ח"ד הלוי (שו"ת עשה לך רב חלק א סימן לב) העלה הצעה זו עבור חיילים השבים מהחזית, שם ניצלו מסכנות אך אינם עומדים בקריטריונים של ארבעת החייבים:
 
"וכל חייל החוזר מהחזית טוב שכאשר יעלה לתורה יברך ברכת הגומל ללא הזכרת שם ומלכות. כיצד הוא עושה, קורא שלשת הפסוקים, "ויברך דוד את ה' לעיני כל הקהל ויאמר דוד, ברוך אתה ה' אלקי ישראל אבינו וגו' לך ה' הגדולה וגו' ואתה מושל בכל, ברוך הגומל לחייבים טובות שגמלני כל טוב". נמצא שהזכיר שם ומלכות בדרך קריאת הפסוקים, והברכה באה לאחריהם. "
 
ב. לגבי "ספק ברכות להקל"
 
הסיבה לכך שמצמצמים את מקרי הברכה בשם ומלכות היא הכלל הנקוט בידינו ש"ספק ברכות להקל". הסיבה לכך היא שיש איסור על אמירת שם ה' לשווא, כחלק מהאיסור "לא תשא את שם ה' א-להיך לשווא" שניתן בעשרת הדברות. על כך נאמר בגמרא בברכות, לג. :
ואמר רב ואיתימא ריש לקיש, ואמרי לה רבי יוחנן וריש לקיש דאמרי תרוייהו:
כל המברך ברכה שאינה צריכה עובר משום לא תשא.
כלומר, ברכה שאין בה צורך נחשבת לנשיאת שם ה' לשווא, איסור תורה חמור. וכך פסק גם הרמב"ם (הלכות ברכות פ"א, הל' טו): 
כל המברך ברכה שאינה צריכה, הרי זה נושא שם שמיים לשוא, והרי הוא כנשבע לשוא, ואסור לענות אחריו אמן.
אמנם, רוב הראשונים חלקו על הרמב"ם והגדירו את הברכה המיותרת כעבירה על דברי חכמים, ולא על איסור תורה ממש. כך או כך, לכל הדעות אסור לומר ברכה בשם ומלכות ללא צורך.
צד משלים לתמונה הוא מעמדן ההלכתי של הברכות. כמעט כל הברכות שיש לנו הן בגדר מצווה מדברי חכמים, ולא מדאורייתא. בדברי חכמים הכלל הוא "ספקא לקולא", כלומר שכאשר יש ספק – מקילים. לכן, כאשר יש ספק אם צריך לברך – פטורים מהברכה ולא מברכים. וכך פסק השולחן ערוך (או"ח ר"ט ג'): 
כל הברכות אם נסתפק אם בירך אם לאו אינו מברך.
לא רק כאשר הספק הוא אצל האדם – כלומר האם בירך או לא בירך – מקלים; גם כאשר הספק הוא בהלכה – כאשר יש מחלוקת האם צריך לברך או לא – הדין הוא ללכת לפי הדעה המקילה. כך נפסק במסכת עבודה-זרה, ז. :
ר' יהושע בן קרחה אומר: בשל תורה הלך אחר המחמיר, בשל סופרים הלך אחר המיקל. אמר רב יוסף: הלכתא כרבי יהושע בן קרחה.
כלומר, כאשר מדובר בדין מדאורייתא – נוהגים כדעה המחמירה, וכאשר מדובר בדין דרבנן נוהגים לפי הדעה המקילה.
לכן, כיוון שהברכות (ובתוכן "הגומל") הנן דין דרבנן – נוהגים כדעה המקילה והמצמצמת את חיוב הברכה, ולא מברכים בשם ומלכות במצב שאינו עונה לקריטריונים שציינו הפוסקים.
 
הרבנית שלומית היא בוגרת מגדל עוז ולינדנבאום ולימודי עבודה סוציאלית. עבדה מספר שנים כעו”סית וכמורה במסגרות לנוער בסיכון. עמיתה בתכנית לימודי ההלכה המשותפת לישיבת מעלה גלבוע ולמדרשת עין הנציב, בה היא לומדת ונבחנת במבחני ההסמכה למורות הלכה. נשואה, אם לארבעה ומתגוררת במצפה נטופה שבגליל. מלמדת מתמטיקה, גמרא והלכה גם בתיכון שדה אליהו, יוזמת ומארגנת תפילות נשים עם קריאות בתורה בקהילה, נמנית על צוות התקשורת של ארגון רבני ורבניות בית הלל וממנהלות אתר "משיבת נפש" .### שאלה  
 . ### תשובה  
 שלום וברכה!
אני כבר יותר משנה לוקחת גלולות להפסקת המחזור בעקבות כאבים חזקים מאוד וקושי לתפקד בזמן המחזור.
ישנה מחלה שנקראת *אנדומטריוזיס* שגורמת לכאבים במחזור ולחלק מהבנות לבעיות פוריות .
אני כרגע לא מאובחנת בה ורק לוקחת גלולות לפי המלצת הרופאת נשים.
השאלה שלי היא כזו..
בעז"ה אני רוצה כבר לקראת סוף שנה להתחיל להפגש .
אני מאוד בלחץ האם אני צריכה לאבחן את עצמי במחלה לפני ואם יוצא שאני חלילה מאובחנת בה האם אני צריכה כשהקשר קצת יותר רציני לשתף את הבחור.
תודה רבה לכן.
מקווה שתיהיה לכן תשובה עבורי
 
תשובה
שלום, 
תודה ששאלת שאלה המעידה על אחריות והתחשבות.
במצב שלך יש לבחון את השאלה ההלכתית, אך גם את זו המציאותית: מבחינה הלכתית, השאלה היא האם יש חובה לספר בפגישות על הבעיה הרפואית. מבחינה מציאותית, השאלה היא עד כמה בעיה זו היא אכן בעיה ודאית.
נתחיל מהשאלה ההלכתית: 
המושג ההלכתי הרלוונטי לשאלה שלך הוא "מקח טעות" – מצב בו הוסתר מידע קריטי בתקופת ההחלטה של זוג להינשא. יש חשש לאמינות הקידושין בין בני הזוג כאשר הברית נקשרה על בסיס מידע כוזב, ואילו היה לבן או בת הזוג את כל המידע הם לא היו מתקדשים.
יש שו"תים רבים המתייחסים לשאלות שונות הסתרת מידע קריטי בפגישות לקראת קשר רציני מתוך חשש ל"מקח טעות". פוסקים רבים השיבו ברגישות נפלאה ובהתייחסות לניואנסים הקטנים שמתעוררים בתוך המקרים. התשובות הרלוונטיות ביותר הם של הרב ויינברג (שו"ת ציץ אליעזר חלק טז סימן ד) שנשאל לגבי אישה מאורסת אשר אין לה איבר מין נשי (רחם ונרתיק), בה הוא כותב שהיא חייבת לגלות את המידע הקריטי הזה לארוסה והוא מורה לרופא שאם היא לא תגלה, עליו להפר את פרטיות המטופלת ואת שבועת הרופאים שהוא קיבל על עצמו אשר לא גוברים על איסור "לא תעמוד על דם רעך" . 
 
בדומה לכך, גם שבט הלוי (שבט הלוי חלק ו סימן רה) נשאל לגבי אישה עם תופעת התקרחות שאיבדה את כל שערה וחובשת פאה נכרית טובה שמסתירה זאת. הוא מורה לה לספר לבחור איתה היא נפגשת לאחר מספר פגישות לאחר יצירת הקשר הראשוני ביניהם.
 
מתשובות אלו עולה שכאשר קיימת מציאות רפואית שיכולה להשפיע על הבחירה להינשא – יש לגלות אותה לפני הנישואין, אך לאו דווקא מיד בתחילת הקשר.
כעת נתבונן במציאות הפרטית שלך.
את כותבת שיש לך מחזורים עם כאבים קשים ושאת נוטלת גלולות כדי לשלוט בכאב ולהסדיר את המחזור שלך. את חוששת מאנדומטריוזיס – מחלה גניקולוגית בה מתרחשות דלקות מקומיות באגן ובבטן וגורמות לאי-נוחות וכאב ועלולה לגרום לאי-פריון. מידע נוסף תוכלי לקרוא כאן)
 
חשוב לקחת בחשבון שיש תופעות נוספות שיכולות לגרום למחזורים קשים – כך שיתכן שהסיבה לכאבים שלך היא אנדומטריוזיס, אך יתכנו גם סיבות אחרות; רק רופא/ה יוכל לתת דיאגנוזה מדויקת למקרה שלך, לאחר בדיקות מקיפות. בנוסף, אנדומטריוזיס לא גורם לאי-פריון אצל כל הנשים הסובלות ממנו, ובכל מקרה יש טיפולים אפקטיבים רבים לטיפול בתופעה. כך שאין כל ודאות שהמצב שלך הוא מצב של בעיה רפואית ודאית ויציבה.
משמח לדעת שאת עושה את המקסימום שאת יכולה בשלב זה כדי לטפל בסימפטומים שאת סובלת מהם – שזה לווסת את רמת ההורמונים שלך. זהו הטיפול המומלץ למצבים כאלו ואחרים בהם יש מחזורים כואבים מאד ו/או אי הסדרת מחזור.
פרוצדורות אחרות ודיאגנוזה מדוייקת מצריכות תהליך חודרני יותר, אשר אינו נצרך בגילך ולפני תחילת ניסיון להרות. כאשר תתייעצי עם רופא/ה אחרי שתינשאי, כמובן שחשוב להזכיר את כל המידע שיש בידך. סביר להניח שאז תקבלי המלצה לנסות קודם כל באופן טבעי להיכנס להריון לפני קבלת החלטות על טיפולים כלשהם. 
מכיוון שבמצב שלך הסיבה לתסמינים וההשפעה שהם עלולים להשפיע אינם ברורים, ובנוסף די נפוצים בכלל נשים, אין חיוב הלכתי לספר על כך כשתתחילי להיפגש עם בחורים. אך דעי גם שאין במצב שלך כל בושה או דאגה. במילים אחרות, אנחנו מקוות שכאשר תבססי קשר עמוק עם בחור איתו את תרצי להתחתן, מידע אישי מסוג זה יהיה מידע שתרגישי בנוח לשתף בכדי ליצור קשר איתן ופתוח. זאת למרות שזה לא מסוג המידע שאת מחוייבת לספר ושעומד בקריטריונים ליצירת חשש למקח טעות או מכשול לפני עיוור. 
בריאות והצלחה,
נחמה
הרבנית נחמה גולדמן ברש היא בעלת תואר שני בתלמוד מאוניברסיטת בר אילן, בוגרת תוכנית הלכתא במת"ן ויועצת הלכה מוסמכת. היא מלמדת במת"ן, במדרשת תורה ועבודה לתלמידים מחו"ל ובמכון פרדס. היא פעילה בארגון רבני בית הלל, בארגון שושרשים שמקדמת שיח בין פלסטינים וישראלים ובקבוצת לימוד בין דתי. היא כותבת  ספר בנושא האשה בהלכה.
 
מקורות
שו"ת ציץ אליעזר חלק טז סימן ד
….לאור כל האמור המסקנה להלכה לדעתי היא, כי כבו' מחויב לגלות לבחור מהמום הגדול הזה שאצל הבחורה אפילו אם הבחור לא יפנה אליו בשאלה מפורשת על כך, ומהיות טוב שיעשה מקודם התרה אצל שלשה מחשש שבועת הרופאים, על מקרה שיש לה חלות על כגון דא, ועל מקרה שנרצה לחשוש לאולי היא חלה בכולל גם על דבר מצוה.
אלא ברצוני ליעץ לו עצה הוגנת נוספת, והוא זה, שלפני שיגלה להבחור מהחיסרון שאצל הבחורה (וכן יש לעשות גם במקרה הפוך) יזמן אליו את הבחורה ויסביר לה בשפת נועם מחובה זאת המוטלת עליו על פי דין תורה לגלות ממום זה לבחור, פן על ידי כן תסכים בעצמה לגלות מזה לבחור, ועי"כ ימנע עלבון ובושת פנים ממנה, ואם לא תאבה שמוע לו אזי יהא נקי מכל, ויגלה לבחור ממומה גם בלי הסכמתה כדי שלא יעבור על לאו של לא תעמוד על דם רעך, וכדי להציל עשוק מיד עושקו, ולקיים מצות השבת גופו וממונו גם יחד, הכל כפי שנתבאר לעיל בדברינו בע"ה. והנני בכבוד רב ובברכה מרובה אליעזר יהודא וולדינברג
שבט הלוי חלק ו סימן רה
…ומ"מ אחרי שכתב כבודו שהיא הולכת בפאה נכרית טובה כאלו היא בעלת שער, א"כ אם היא מהנשים הצנועות שלא מגלות שער לעולם, אולי הי' מקום להקל כיון דתמיד אינה נראית, והו"ל כשומא שעומדת תחת כיפה שבראשה וכו' שמבואר שם ס"ד, אלא דדא עקא דהא כל זה מהני רק במומים שנתוספו בנשים יותר מכהנים, אבל קרחת גמורה דכיו"ב בכהנים פשיטא דפוסל ולא מהני לי' פאה נכרית (וגם יתור בגדים הוא) ולא שום כסוי דמום שבגוף הוא, ואם נימא דבנשים מהני פאה נכרית א"כ נפל כללא דמשנתינו דכל המומין הפוסלים בכהנים פוסלים בנשים בבירא – ע"כ צע"ג להקל בזה – מיהא הא ודאי אפשר ליעץ דלא תגלה בפעם ראשון ושני עד שאולי ירצה בה רק אח"כ תגלה לו לפני קשרי השידוכין – ולא יכול לטעון אח"כ אחרי קידושין כלום – זה הנלענ"ד בזה.
 והריני דוש"ת באהבה – מצפה לרחמי ה'### שאלה  
 שלום!
אני סטודנטית דתייה, ויש לי חברים חילוניים מתוקים להפליא, שפעמים רבות משתדלים שאוכל לאכול איתם, ולכן יבשלו במטבח טבעוני\ עם כלים כשרים.
הבעיה שאני לא יודעת איך לפתור היא בנושא נסך. אני יודעת שיש מי שמקל בנושא עם חילוניים בטיעון "תינוק שנשבה", אך הטיעון נראה לי לא תופס לגביהם.
1. רבים מהם דתלשים \ יש אתאיסטים \ אגנוסטים באופן מוצהר, וקשה לומר שהם לא אוכלי נבלות וטריפות להכעיס.
3. כל ההבחנה בין חברים שונים וההסתכלות על אמונתו של כל אחד נראית לי משונה, ומצד שני התייחסות לכולם כאל "תינוקות שנשבו" נראית לי לא מכבדת אותם ואת האינטלגנציה שלהם. גם כשאהיה עם סתם אדם בימינו שלא שומר שבת לא אצא מתוך נקודת הנחה שהוא תינוק שנשבה.
האם עלי לא לשתות איתם משקאות של בורא פרי הגפן? וסתם אדם שאני לא יודעת עליו, מה היחס הרגיל? האם יש נפקא מינה בין מזיגה ממש לפתיחת בקבוק או מגע בו?
עד עכשיו נמנעתי במכוון, אבל מעבר לכך שזה קצת מעיק, זה גם נושא שאני מתחמקת ממנו באופן מודע- כי להסביר לחבר שאני לא שותה כי הוא מזג זה לא נעים..
תודה רבה,
 . ### תשובה  
 שלום עדי,
משאלתך ניכר, כי המושגים בתחום מוכרים לך, אבל את מבקשת לדייק את הדברים. ומעבר לכך, את מוטרדת משאלת היחס אל חברייך, וטעם הדרישה להתעסק בכך.
ברשותך נפתח בשלבים בסיסיים ומוקדמים יותר לנושא שהעלית, ומתוך כך הדברים יתבהרו בע"ה, ובסוף התשובה תמצאי את סיכום הדברים הלכה למעשה.
כידוע, היין הנו משקה חשוב ביותר, והוא מביא לידי אינטימיות, קירוב לבבות, שחרור, פתיחות ושמחה. תכונות אלה תורמות באופן חיובי למצב הרוח, ומביאות להתרוממות הנפש בזמן שמחה של מצווה, כגון חתונה, או קידוש בשבת. גם בבית המקדש הצטווינו לנסך יין על גבי המזבח ביחד עם הקרבנות. אולם אותן המעלות שהזכרנו, עלולות להביא גם לתקלות ולמעשים חמורים בעת שכרות או ערפול של כושר השיפוט.
בפרשת האזינו נאמר בעניין עבודת אלילים: אֲשֶׁ֨ר חֵ֤לֶב זְבָחֵ֙ימוֹ֙ יֹאכֵ֔לוּ יִשְׁתּ֖וּ יֵ֣ין נְסִיכָ֑ם (דברים לב, לח), ומכאן נלמד בגמרא (עבודה זרה כט, ע"ב), כי כשם שהזבח לאלילים אסור בהנאה, כך נאסר לשתיה ולהנאה אף היין שנוסך על גבי המזבח לעבודה זרה (רמב"ם ספר המצוות לא תעשה קצד). איסור זה ידוע בשם "יין נסך" וחיובו מן התורה. מלבד האיסור בשתיית יינו של הגוי (העובד עבודה זרה), נאסר אף מגעו הישיר של הגוי ביינו הכשר של יהודי, שמא ינסך אותו לעבודה זרה. 
מלבד זאת, בשל השפעת היין על השותים, כמו שנאמר: גדולה לגימה, שמקרבת את הרחוקים (פסיקתא זוטרתא דברים לט, ע"א), אסרו חכמים גם יין של גוי, שלא נוסך לעבודה זרה, וזאת מחשש לקירבה יתרה שתביא לנישואי תערובת: ועל יינן משום בנותיהן (עבודה זרה לו, ע"ב). בדין זה אין הכרח שהגוי יעבוד עבודה זרה ממש, כי עיקרו הוא הצורך בהרחקה תרבותית, והימנעות מיחסי אהבה יתרה בינם לביננו (ט"ז יורה דעה סימן קנב סעיף א). איסור זה ידוע בשם "סתם יינם" וחיובו מדרבנן.
מה כולל האיסור של סתם יינם? כאמור, מלבד איסור שתיית יינו של הגוי, אף יין של יהודי עלול להיפסל לשתיה בעקבות מעשיו של הגוי. ניסוך היין לעבודה זרה נעשה ע"י שפיכתו לפני האלילים, או בשכשוכו – טלטולו שלא בפני האליל (רא"ש עבודה זרה פרק ד סימן יג), ולכן פעולה הנעשית באופן דומה פוסלת את כשרות היין. מלבד נגיעה ביין, כל מעשה מכוון, המהווה נענוע ממשי של היין נחשב כשכשוך: מגעו ביין בידו או ברגלו, ואף באמצעות חפץ המוחזק בידו, כשמתכוון לנגוע, וכן טלטולו של היין, או  שתייתו בפיו ויניקתו מן היין שבכלי (שו"ע יורה דעה סימן קכד סעיף יא).
גם הגבהת הכלי ומזיגה ממנו, אף ללא מגע או שכשוך, אוסרת את היין שבכוס, שכן הוא נמזג מכוחו של הגוי, במקרה כזה, יש מי שפוסק, כי אף היין שנותר בבקבוק נאסר, מדין "ניצוק חיבור", כלומר, חיבור היין שבכוס והיין שבבקבוק ע"י קילוח היין הנמזג (שו"ע יורה דעה סימן קכה סעיף א וסימן קכו סעיף א). 
דין זה נאמר על גוי העובד עבודה זרה, ואולם בנוגע למזיגה ללא נגיעה או שכשוך, כשמדובר בגוי שאינו עובד עבודה זרה, רבים מתירים את היין, אף זה שנמזג לתוך הכוס (ש"ך יורה דעה סימן קכו סעיף ה ס"ק ט, דגול מרבבה יורה דעה סימן קכד סעיף כד, חזון איש יורה דעה הלכות יין נסך סימן מט אות ז), או לכל הפחות את היין שנותר בבקבוק לאחר המזיגה לכוס (שו"ע יורה דעה סימן קכו סעיף ה, ט"ז יורה דעה סימן קכד ס"ק לב, יביע אומר חלק א – יורה דעה סימן יא אותיות כא-כב), זאת משום שהגבהת הבקבוק ונענוע קל שלו אינם נחשבים שכשוך, מה עוד שאין דין ניצוק על מה שנשפך מכוחו בלבד, וכשאין מדובר ביין נסך. יש לציין, כי למרות שמדובר כאן במחלוקת בהלכה מדרבנן, ולכאורה יש מקום להקל, התקבל בעם המנהג להחמיר במזיגת היין ע"י גוי, אף שאינו עובד ע"ז.
נדגיש, כי נגיעה בבקבוק סגור אינה אוסרת את היין שבתוכו, וכן נגיעה ביין מבושל (שו"ע יורה דעה סימן קכג סעיף ג), שכן נהגו שלא לנסך יין כזה, שנחשב פגום. בימינו לא מקובל לבשל יין, מכיוון שפעולה זו פוגעת באיכותו, אולם יינות רבים עוברים תהליך פיסטור, וחלק מן הפוסקים מתייחסים ליין מפוסטר כאל יין מבושל (מנחת יצחק סימן ז סעיף סא, אגרות משה יורה דעה חלק ג סימן לא, וחלק ב סימן נב, שבט הלוי חלק ב סימן נא, יביע אומר יורה דעה חלק ח, סימן טו).
כלפי יהודי מומר גזרו חכמים, שיינו ייחשב "כסתם יינם", וכן גזרו על יהודי המחלל שבת בפרהסיא, שדינו כיהודי מומר להכעיס, שכן השבת מהווה בסיס משמעותי לקיומנו וביטוי מובהק של זהותנו היהודית (חולין ד, ע"ב-ה, ע"א, שולחן ערוך יורה דעה סימן ב סעיף ה), ואילו חילול השבת בפרהסיה מעיד שאין מדובר בסתם כניעה ליצר (מומר לתיאבון), אלא הוא מהווה זלזול מופגן, התרסה, וחוסר הזדהות אקטיבי עם הזהות היהודית, מלבד היותו כופר במעשה בראשית. וכך הסביר זאת הרמב"ם: השבת ועבודה זרה כל אחת משתיהן שקולה כנגד שאר כל מצות התורה, והשבת היא האות שבין הקדוש ברוך הוא ובינינו לעולם, לפיכך כל העובר על שאר המצות הרי הוא בכלל רשעי ישראל, אבל מחלל שבת בפרהסיא הרי הוא כעובד עבודה זרה ושניהם כגוים לכל דבריהם (שבת פרק ל הלכה טו). 
מגעו של יהודי כזה ביין שווה למגעו של גוי שאינו עובד עבודה זרה, והוא נאסר בשתיה. מקור הדין ביחס ליינו של מחלל שבת בפרהסיא אינו מופיע בגמרא או בשולחן ערוך, והוא מצוי בדברי הרשב"א (שו"ת הרשב"א חלק ז סימן קעט): אבל משומד לחלל שבתות בפרהסיא או שאינו מאמין בדברי רבותינו הוא מין ויינו יין נסך… וענין חלול שבתות … שהוא מוחזק בו שלשה פעמים אבל בפעם א' או שתים אינו עושה יין נסך ובפני עשרה צריך שיחלל.
גם בדינים נוספים נפסק שמעמדו ההלכתי של מחלל שבת בפרהסיה שווה לזה של גוי  (חולין ה, ע"א, שולחן ערוך יורה דעה סימן ב סעיף ה, משנה ברורה סימן נה ס"ק מו, עירובין סט, ע"ב, פתחי תשובה יורה דעה סימן קיג ס"ק א ועוד).
אולם בנוגע ליהודי המחלל שבת בפרהסיא בימינו, יש לבדוק האם מדובר במצב דומה לזה שרווח בעת קביעת הפסקים הללו, או שמא לפנינו מציאות שונה. ידועים דברי הרמב"ם (ממרים פרק ג הלכה ג) על אודות צאצאי הקראים, שנולדו לתוך מציאות של ריחוק מתורה ומצוות, אשר לא בחרו בה, והם הוגדרו על ידו כאנוסים, וכתינוק שנשבה לבין הגויים. במצב זה, פסק הרמב"ם, שישנה חשיבות רבה בקירובם לתורה ולמצוות באהבה ובדרכי שלום.
גם כיום רבים מבני עמנו מחללים שבת, ואינם רואים בה ביטוי הכרחי לזהותם היהודית. רובם נכללים בהגדרת "תינוק שנשבה", שכן הם נולדו לתוך מציאות של חילון בבית הוריהם ובמערכת החינוך, והם חשופים דרך אמצעי התקשורת לתעמולה כנגד השבת, כך שהם כאנוסים מבחינות רבות (כך פסק החזון איש ביורה דעה סימן ב אות כח, וכן שו"ת משנה הלכות חלק יב סימן לו). יש לציין, כי הביטוי "תינוק שנשבה" אינו בא להקטין או לזלזל באינטליגנציה של אותם האנשים, אלא להציג מציאות אובייקטיבית, שמנעה מהם לימוד מעמיק, או שהשרתה סביבם אווירה של זילות וביזוי של התורה והמצוות. פעמים רבות גם דתל"שים שפרקו מעל עצמם עול מצוות, לא הגיעו לכך מתוך עיון מעמיק וכפירה.
באופן זה בו המציאות של יחידים טועים התחלפה בציבור גדול שחוטא, עיקרו נובע מחוסר בידע, אף אם חלקו גדל בבית שומר שבת. גם הרמב"ן (במדבר טו, כב) מתאר אפשרות כזו, של מצב אנוסים המוני: ויהיה כל זה בשוגג, כגון שיהיה ביחיד תינוק שנשבה לבין האומות, ובקהל כגון שיחשבו שכבר עבר זמן התורה ולא היתה לדורות עולם. 
כתוצאה מהכרה בעובדות הללו, המדיניות ההלכתית כלפי ציבור זה התחלפה אצל פוסקים רבים בדורות האחרונים, והמגמה להתבדל מהיחידים המתריסים, ולהטיל עליהם סנקציות, התהפכה לצורך בקירובם וביחס של אהבה כלפיהם. מעבר לכך, רבים מאותם מחללי שבת אינם עושים זאת להכעיס, באופן פרובוקטיבי, נהפוך הוא, גם אותם שאינם "שומרי שבת" בהימנעות מכל מלאכה, הנם "זוכרי שבת" בהדלקת נרות, בקידוש, בתפילות ועוד. 
יחס מקרב מעין זה מצאנו בכמה פסקים מפורסמים, ביניהם בשו"ת בנין ציון (החדשות סימן כג), אשר נשאל על יינם של משכילים ורפורמים, שחיו בזמנו.  בתשובתו הוא מחלק בין הדין, שהיה בעבר, לבין מציאות דורו: אבל לפושעי ישראל שבזמנינו לא ידענא מה אדון בהם אחר שבעוונותינו הרבים, פשתה הבהרת לרוב עד שברובם חלול שבת נעשה כהיתר … ויש בהם שמתפללים תפילת שבת ומקדשים קידוש היום ואח"כ מחללים שבת … והרי מחלל שבת נחשב כמומר בלבד מפני שהכופר בשבת כופר בבריאה ובבורא וזה מודה ע"י תפילה וקידוש ומה גם בבניהם אשר קמו תחתיהן אשר לא ידעו ולא שמעו דיני שבת …דלא נחשבו כמומרים אעפ"י שמחללין שבת מפני שמעשה אבותיהן בידיהם והם כתינוק שנשבה לבין עובדי ככבים.
בדבריו עלו מספר נימוקים לגישה המקלה וביניהם: התפשטות התופעה, עד כדי כך, שחילול שבת הפך לנורמטיבי, ואינו נתפס עוד כעזות פנים, כפירה והתנכרות, וכן הבורות וחוסר הידע, מה שהופך את המזיד לאנוס, הממשיך את מנהג אבותיו. באופן דומה נכתב גם בשו"ת מלמד להועיל (חלק א אורח חיים סימן כט, וחלק ב יורה דעה סימן נב), שם הוא מוסיף טעם חדש, שלא לבייש את אותו האדם, גם טעם זה נובע מהצורך בקירוב בדרכי שלום, שמירת האחוה בעם ובמשפחה,  ומניעת הלבנת פנים, איבה, מחלוקות וחילול השם. הרב אורי שרקי הוסיף אינדיקציה נוספת להיתר, כל עוד מחלל השבת לא הוציא עצמו מכלל ישראל, והוא חש זהות יהודית, מה שמתבטא גם בשירותו הצבאי, אין הכלל האמור חל עליו (https://ravsherki.org/index.php?option=com_content&view=article&id=530:530530-530&catid=22&Itemid=100512).
טעמים נוספים, שהובאו ע"י המקלים, שונים במהותם, ונובעים מבחינה פורמליסטית יותר של הדין.  בשו"ת יהודה יעלה (חלק א – יורה דעה סימן נ) נכתב, כי מלבד החובה לקרב, אין חובת ריחוק, שכן חתנות עם מחללי שבת לא נאסרה, וכן הם אינם חשודים בניסוך יין לעבודה זרה. שני הטעמים האחרונים להקל מופיעים גם בחזון איש (יורה דעה סימן ב אות כג), וכן בשו"ת שואל ונשאל (חלק ג סימן רטז). גם החזון איש וגם שו"ת אגרות משה (אורח חיים חלק ה סימן לז) הביאו טעם להקל משום שאין מקור לאיסור יינו של מחלל שבת, החת"ם סופר (שו"ת חלק ב יורה דעה סימן קכ) כתב, שטעם הגזירה אינו משום חתנות, ולא מחשש לניסוך לעבודה זרה, אלא משום קנס, שנועד להרתיע, ולכן אין להחמיר במה שנעשה מכוחו, ללא מגע ישיר. יביע אומר (חלק א יורה דעה סימן יא) הכריע להקל משום שמדובר במחלוקת בתרי דרבנן – איסור סתם יינם, והשוואת מחלל שבת לגוי. נימוק נוסף, האוסר הרחקה של מחללי השבת מבסס החזון איש על דברי הגהות מיימוניות (הלכות דעות פרק ו הלכה ג): אדם רשע שאינו מקבל תוכחה מצוה לשנאתו, ומבאר, כי איננו רשאים לשנוא ולהרחיק את מחללי השבת כל עוד שהם במצב שלפני שמיעת התוכחה, אך מאחר שאיננו יודעים כיצד להוכיח, הם נידונים כאנוסים.
בין הפוסקים המתירים ניתן להוסיף עוד את: שו"ת להורות נתן חלק א סימן לט, שו"ת חלקת יעקב יורה דעה סימן מח, שו"ת שבט הלוי חלק ב סימן נג, וסימן נא, שו"ת עשה לך רב חלק ב סימן נא, שו"ת בית יצחק חלק ב יורה דעה קונטרס אחרון סי' כג, שדי חמד מערכת מ כלל פו, חבל נחלתו חלק יא סימן לא.
מאידך גיסא, ישנם פוסקים המחמירים ביחס למחללי שבת בדורנו, ואדרבה, סבורים שיש להתרחק מהשפעתם הרעה על שומרי המצוות, ויותר מכך, לסברתם אף ישנו איסור להתחתן עמם מחשש זה (שו"ת מנחת אלעזר חלק א סימן עד, שו"ת הר צבי יורה דעה סימן קה, ישכיל עבדי חלק ח יורה דעה סימן יט, תשובות והנהגות כרך ב סימן ת, ציץ אליעזר חלק יב סימן נו, שו"ת מנחת שלמה חלק א סימן כה).
זאת ועוד, אף בקרב הפוסקים המקלים, היחס כלפי מחללי השבת המזידים והפרובוקטיביים, אשר בזים למסורת, הנו פחות סלחני. בסוף דברי הבנין ציון שהובאו לעיל, ושעליו מסתמכים רבים מהמתירים, הוא מסייג במפורש את היתרו, וכותב: אכן גם למקילים יש להם על מה שיסמכו, אם לא שמבורר לנו שיודע דיני שבת ומעיז פניו לחללו בפני עשרה מישראל יחד, שזה ודאי כמומר גמור ונגיעת יינו אסור. גם שו"ת מהרש"ם (חלק א סימן קכא), שהתיר כבנין ציון, נוטה להחמיר כשמדובר במזידים המחללים שבת להכעיס. גם בשו"ת עשה לך רב (חלק ב סימן נא) מובא חילוק בין רוב המקרים שבהם יש להקל מחמת אונס (כולל אונס פרנסה) או בורות, לעומת הצורך להחמיר במי שנוטה אחר זדון לבו ויצרו הרע, ובפרט בקרב אנשים השומרים מצוות מסוימות. הוא מוסיף, כי במקרים מיוחדים ניתן להקל, למשל כשמדובר במחלל שבת שהוא אביו של השואל, שכן מדובר בכיבוד הורים, שזוהי מצווה מן התורה, אך אינו מתיר באנשים אחרים, המחללים שבת.
לסיכום האמור, ככל שמחלל השבת מבטא במעשיו כבוד והזדהות עם שמירת השבת, כך יתירו יותר את שתיית היין שמזג, ואילו כלפי אלה, שמתבטאים בזלזול ובכפירה מפורשת, יש יותר מקום להחמיר ולאסור, בדיוק מחמת אותם הטעמים לגזרה הראשונית, אולם אם תרצי להקל בזה, יש על מי לסמוך, כפי שכתב הרא"ש (שו"ת הרא"ש כלל יט סימן א): שאנו מקילין הרבה ביין נסך ובסברא מועטת תולין להקל. בין המקלים נמצאים הרב מלמד (פניני הלכה כשרות חלק ב פרק כט סימן יג) והרב שרקי לעיל, וראי בדברי הרב קוק (אגרות הראיה כרך א איגרת קלח).
בשורה התחתונה אני מציעה לך להימנע משתיית יין שנמזג ע"י אדם שמזלזל באופן מופגן בשבת ומחלל אותה במזיד. באופן זה, גם בתוך החברות הטובה והאמיצה ביניכם, תהיה לך תזכורת משמעותית לעולם הזהות והערכים אליהם את משייכת את עצמך. לעתים הטלת הרחקות וסייגים מלאכותיים על קשרי חברות עלולה להתפרש בעינינו כקטנוניות, חשדנות או אף התאכזרות מצד ההלכה. אולם, חכמתם של מורינו לאורך הדורות לימדה אותנו שההשפעה ההדדית בין חברים הנה בלתי נמנעת, ולצד קירוב הלבבות ישנה חשיבות רבה גם להגדרת גבולות הגזרה שלך.
יתר על כן, יחסי חברות טובים אמורים להכיל את השונות ביניכם, וחבר טוב יכבד את אמונתך. כדאי שתחשבי על הסבר ברור ומכבד, בו תציגי לפני חברייך את המגבלה ההלכתית שאת מחוייבת אליה, ובכך תחסכי לעצמך את המבוכה והחשש שיחזרו בכל פעם מחדש. כמובן שכאשר מדובר ביין מבושל, הקונפליקט ייחסך ממך.
חזקי ואמצי,
עידית
 
 
הרחבה:
על שאלת הרלוונטיות של חשש עבודה זרה בימינו, יש מי שכתב (בן איש חי שנה שניה פרשת בלק הקדמה סעיף יז אות א, וכן חכמת אדם שער איסור והיתר כלל עה הקדמה – סעיף א), כי ישנם טעמים נוספים לאיסור, והם נסתרים, אך באופן כללי, מדובר על כך שבשתיית יינו של גוי נכרתת נשמת היהודי משורש הקדושה.
 ### שאלה  
 שאלה:
שלום רב,
האם נשים מחויבות בלימוד תורה (פרשת השבוע, משנה, גמרא בבקיאות, מוסר)
או שאינן מחויבות, אלא רק ללימוד הלכות בסיסי ביותר (שבת, נידה וכו')?
 . ### תשובה  
 שלום רב ותודה על שאלתך,
ברוב המקורות המסורתיים הקו ההלכתי הבולט הינו שנשים פטורות מעצם מצוות לימוד תורה. חכמים לומדים מהפסוק "וְלִמַּדְתֶּם אֹתָם אֶת בְּנֵיכֶם", שחובת האב ללמד דווקא את הבנים ולא את הבנות (קידושין כט ע"א), הם מבחינים בין סוג הקשר של נשים לתורה לזה של הגברים, וכך בהתכנסות של הַקְהֵל מסופר ש"אנשים באים ללמוד, נשים באות לשמוע" (חגיגה ג, ע"ב), ואם אישה בוחרת מיוזמתה ללמוד תורה, יש לה אמנם שכר, אך אינו גדול כשכר האיש, לפי שהיא אינה מצווה ועושה (רמב"ם, הלכות ת"ת, א', יג). 
יש בחז"ל גם דעה של בן-עזאי שדווקא מחייב את האב ללמד את בתו תורה,  וגם דעה הפוכה של ר' אליעזר השולל זאת וטוען כי זה יביא את הבת לידי 'תפלות', המתפרשת כדברי הבל או כפריצות מינית. (משנה סוטה, ג, ד) 
להרחבה בנושא של חיוב/פטור/איסור על נשים ללמוד תורה, ממליצה לך לעיין בתשובתה המקיפה והבהירה של הרבנית רחל קרן באתר זה, בה היא סוקרת מקורות רבים מזוויות שונות של הסוגיה:  https://www.meshivat-nefesh.org.il/post-194/
לאורך ההיסטוריה רוב הנשים לא זכו ללמוד קרוא וכתוב ולא רכשו השכלה עיונית וכמובן גם לא למדו תורה, מעבר לידע מעשי במצוות הקשורות לנשים, ניהול הבית, חיי המשפחה ומעגל החיים. (על חיוב זה מעיד למשל הרמ"א: "ומכל מקום חייבת האשה ללמוד דינים השייכים לאשה", הגה לשו"ע, יו"ד רמ"ו, הלכות ת"ת, ו')
אך בכל דור ודור היו גם נשים שחשקה נפשן בתורה, השקיעו בה את כוחותיהן וזכו להערכת הקהילה, כולל הערכת תלמידי החכמים הגברים. במסע מהיר על פני הזמן והמקום, ניתן להזכיר את ברוריה אשת ר' מאיר, המצוטטת בענייני הלכה בתקופת התנאים, את בתו של ר' שמואל בן עלי מבגדד מתקופת הגאונים, שעליה מסופר שלימדה את הבחורים בישיבתו של אביה מאחורי וילון, את בנותיו של רש"י בימי הביניים באשכנז שלמדו מהן מנהגים, את אסנת ברזאני שעמדה בראש ישיבה בכורדיסטן במאה ה17, ועד הרבנית פרחה ששון, ילידת הודו, במאה ה19, שהתכתבה עם הבן איש חי וכתבה מאמרים תורניים. זהו מדגם חלקי של מעטות, המעידות אמנם על הפוטנציאל הקיים, אך לצערנו לא על מימושו בקרב רוב בנות דורן. 
—
בימינו נראה שלימוד תורה לנשים לא יכול להישאר במסגרת המלצה או עידוד ליחידות שנפשן חשקה בכך, אלא יש חובה חינוכית ודתית, לפתוח בפני כל הבנות את שערי בית המדרש על אגפיו השונים, ללמדן תורה בהעמקה וברצינות ולתת להן לצמוח ולגדול בה.  
אנסה לפרט מספר טעמים לכך, בהדרגה, מן הקל אל הכבד: 
 
"לעשות נחת-רוח לנשים" – זוהי קטגוריה הלכתית המבקשת לתת לנשים מקום בקודש, לא להדיר אותן מהעיסוק המרכזי של הציבור היהודי, בבחינת "אל תמנע טוב מבעליו". (נלמד מההיתר לנשים לסמיכה על קרבנות, חגיגה טז, ע"ב). נראה שבעולם שלנו, בו לימוד התורה הוא חלק ניכר מהעיסוק הרוחני ומעבודת ה' של כל אדם, צריך לאפשר גם לנשים להעצים את רגשותיהן הדתיים ואת הקשר שלהן לקב"ה, דרך לימוד תורה.
"תורה מגנא ומצלא" – כדי לתת לנשים חוסן אמוני בעולם שברירי וסוער, ולחזק את יסודות האמונה לנוכח רוחות הזמן  –  הן חייבות ללמוד תורה. דווקא כשהידע הכללי החילוני נגיש וסוחף, ההגנה הטובה ביותר היא התורה. בלשונו של החפץ חיים, מתוך התמודדות עם העולם המודרני: "אבל כעת בעוונותינו הרבים, שקבלת האבות נתרופף מאוד מאוד… בוודאי מצווה רבה ללמדם חומש וגם נביאים וכתובים ומוסרי חז"ל, כגון מסכת אבות וספר מנורת המאור וכדומה, כדי שיתאמת אצלם עניין אמונתנו הקדושה…" (ליקוטי הלכות, סוטה, פ"ג)  או בלשונו של הרב משה מלכה: "…החיוב מוטל עלינו ללמדה, ולהלעיטה כל מה שאפשר, אולי המאור שבה יחזירנה למוטב… ואולי תשמש משקל נגדי, לכל אותן התחבולות והערמומיות שהן לומדות באותם ספרים חיצוניים". (שו"ת מקווה המים ג יו"ד סי' כא)
 
"בזכות נשים נגאלו ישראל" – לנשים יש תפקיד חינוכי מרכזי של הדורות הבאים, גם בתוך הבית, כאחראיות על תורתם של הבנים והבנות, וגם מחוצה לו, כמורות ומחנכות של דור ההמשך ברוב מוסדות החינוך. אין ספק שמודל טבעי של אמא ושל מורה הלומדת וחיה את התורה, מחבר את ילדיה ותלמידיה ומאהיב עליהם את התורה. בלשונו של הרש"ר הירש: "פעמים רבות הצילו בנות ישראל את הרוח וטהרת החיים בישראל. גם גאולת מצרים היתה פרי וזכות הנשים, ובכל עת תמיד ע"י עלמות ואמהות ישראל יראות ה' ביקרת רוחן ובתומת לבבן נוכל לכונן רוח נעלה וחיים טהורים בישראל…(ספר חורב)
 
"השתנות הטבעים" – בתחומים שונים בהלכה חכמים נוקטים שמשהו בטבע המציאות או בטבע האדם השתנה ולכן הנחות מוצא קודמות – מתבטלות. נראה שאין שינוי גדול יותר במציאות מאשר השינוי במעמד האישה בדורות האחרונים. הנשים קלות-הדעת שהכירו חכמי הגמרא והרמב"ם, אותן אלה שעליהן נאמר ש"אין דעתם מכוונת להתלמד אלא הן מוציאות דברי תורה לדברי הבאי, לפי עניות דעתן", אלו הם נשים אחרות לחלוטין. ייתכן כי נשות קדם שהיו ללא השכלה, שבקושי יצאו מביתן ושהו רק בחברה נשית, אם הן נחשפו פתאום לעולם של תורה גברית, זה היה יכול לבלבל אותן ולהוביל לטשטוש גבולות, לשהייה במחוזות גבריים ואף לפריצות (כאחת ההבנות האפשריות ל"כל המלמד את בתו תורה כאילו מלמדה תפלות").  
אולם בנות דורנו שזכו להשכלה כללית ואקדמית, בנות דור דעה, היוצאות מביתן ומנהיגות בתחומים רבים – הן בעלות טבע אחר. אם יש נשים שיכולות להיות חברות כנסת, שופטות, רופאות וחוקרות, מדוע ייגרע חלקן דווקא מעולם לימוד התורה?   
בלשונו של הרב חיים דוד הלוי: "נראה שבזמנים הראשונים, כאשר הייתה האשה עקרת בית גרידא, והבנות לא למדו כל עיקר, היה קיים חשש שלימוד התורה, שכולה חכמה… תגרום אולי נזק לאותן נשים שהיו מרוחקות מכל חכמה אחרת… אבל בזמננו, שלומדות לימודים כלליים בכל הרצינות הראויה, למה ייגרעו דברי תורה?" (שו"ת עשה לך רב ב, סי' נב) 
"חכמת נשים" – בנוסף, חשוב לציין שלא רק הנשים מרוויחות מכך שעולם התורה נפתח בפניהן, אלא גם התורה עצמה מתרחבת ומתעשרת ממגוון חדש של נקודות מבט נשיות. כך בסוגיות הקשורות לנשים, שעד הדורות האחרונים עסקו בהן בעיקר גברים, וכך בסוגיות כלליות, שבהן הפרספקטיבה הנשית מאירה זוויות חדשות. (להרחבה בנקודה זו אני יכולה להפנות אותך למאמרי: כדור של בנות) 
 
ולבסוף לעצם שאלתך – מהי בדיוק התורה שעל הנשים ללמוד? ### שאלה  
 יש אצלנו מסורת של קריאת מגילה לנשים על ידי נשים, שבה כל פרק קוראת אשה אחרת מתוך מגילת קלף.
בהנחה שבפורים הקרוב ימשיכו המגבלות, כיצד עלינו לנהוג: האם ניתן שכל אשה תקרא במגילה אחרת במקום אחד במרחב?
האם ניתן לקרוא במגילה שלא מקלף? (בהנחה שאין לנו 10 מגילות מקלף זמינות)?
ושאלה נוספת לגבי מקרופון: אם נפצל את הקריאה ל 2 נשים, האם ניתן יהיה להשתמש במקרופון (בהנחה שיהיה להן קשה לקרוא ממש בקול 5 פרקים).
אשמח לשמוע רעיונות כיצד לבצע זאת בשנה מאתגרת זו, על הצד הטוב ביותר.
תודה רבה
ויישר כח!
 . ### תשובה  
 שלום לך,
להבנתי, עלו בשאלתך שלושה מרכיבים: פיצול הקריאה למספר מגילות, קריאה ממגילה שאינה כשרה, ושמיעת מגילה דרך מיקרופון.
לתשובה בקצרה, ניתן לפצל את הקריאה בין קוראות שונות במגילות שונות במיקומים שונים במרחב, כל עוד המאזינות יצליחו לשמוע היטב את הקריאה מנקודות הקריאה השונות, אך רק במגילה כשרה שכתובה בדיו על קלף. 
בעניין שמיעת הקריאה דרך מיקרופון יש דעות שונות ולמעשה אין לשמוע דרך מכשירים אלקטרוניים כאשר יש אופציה כלשהי לשמיעת הקריאה באופן ישיר. בשעת הדחק ראי את ההרחבה בסוף התשובה. 
וכעת התשובה בהרחבה:
בעניין פיצול הקריאה, אתן רשאיות לחלק את הקריאה, בתנאי שהמאזינות יצליחו לשמוע היטב את הקריאה (אליה רבה סימן תרצב סק"ב, דגול מרבבה אורח חיים סימן תרצב סעיף א, כף החיים או"ח סימן תרצב סקי", שערי תשובה סימן תרצב סק"ב, משנה ברורה סימן תרצב ס"ק ב). אמנם יש מי שסובר, שאם נשתתק הקורא באמצע קריאת המגילה, המחליף אותו חוזר לראש המגילה (מגן אברהם סימן תרצב סק"ב, ומחצית השקל סימן תרצב סק"ב), זאת בהשוואה להלכה של פיצול הקריאה בתורה, שנאסר משום כבוד התורה (למשל ברמב"ם תפילה פרק יב הלכה ו, ובבית יוסף סימן רפד סק"ה, וסימן קמ סק"א-ב מובא דיון בנושא). אולם רוב ככל הפוסקים התירו לחלק את קריאת המגילה, ואף לכתחילה (מאמר מרדכי סימן תרצב סק"א).
בעניין קריאה מן הספר, מכיוון שמגילת אסתר נכללת בין כ"ד ספרי הקודש (שבתנ"ך), עליה לעמוד בתנאי הכתיבה של ספר תורה: בדיו על קלף (משנה מגילה פ"ב מ"ב). לפיכך מגילה שמודפסת על נייר אינה כשרה, ובקריאה ממנה אין יוצאים ידי חובה (שולחן ערוך אורח חיים סימן תרצ סעיף ג, משנה ברורה שם ס"ק ו).
בנושאים אחרים שאינם קשורים לשאלתך ישנם דינים במגילה הקלים יותר מספר תורה.
בעניין השמיעה דרך מיקרופון, ישנן דעות חלוקות בנוגע למצוות המצריכות שמיעה (כגון: תקיעת שופר, קריאת התורה, זימון, הבדלה, קדיש וקדושה, ברכת כהנים, קבלת עדות בבית דין, סליחות וי"ג מידות, שמיעת ברכות החופה וברכות אחרות), ואשר שמיעתן נעשית באמצעות מכשירים אלקטרוניים שונים, כרמקול, מכשירי שמיעה (של כבדי שמיעה וחרשים), טלפון, שידור חי באינטרנט, בזום, בסקייפ, ברדיו או בטלוויזיה.
ביסוד המחלוקת עומדת השאלה, האם השומעים אכן שמעו את קולו של התוקע או הקורא, מכיוון שהקול ששמעו נגרם מכוחו, או שמא מדובר ב"קול מכונה" מלאכותי, שכבר נפרד מקול הדובר, ושאינו קולו של "בר חיובא" היכול להוציא אחרים ידי חובתם, מדין "שומע כעונה".
חלק מהפוסקים להיתר מבססים את דבריהם על סוגיה בגמרא (סוכה נא, ע"ב), העוסקת בבית הכנסת הגדול באלכסנדריה, שכלל מרחב גדול, ושהכיל מתפללים רבים, ובשל כך נמנע מהם לשמוע את שליח הציבור. הגמרא מספרת: "ובימה של עץ באמצעיתה, וחזן הכנסת עומד עליה והסודרין בידו. וכיון שהגיע לענות אמן – הלה מניף בסודר, וכל העם עונין אמן". כלומר, המתפללים ענו אמן, על פי סימן מוסכם, ומבלי שיכלו לשמוע את הברכות, שעליהן ענו. אולם החולקים עליהם מביאים את דברי התוס' בסוגיה, כי מדובר רק בקריאת התורה, או בברכה שאין האדם מחוייב בה, ואילו כאשר ישנו חיוב על האדם, ובעניית האמן מעוניין השומע לצאת ידי חובה, עניית אמן שכזו אינה מוציאה, שכן הוא לא שמע את הברכה, ומדובר ב"אמן יתומה". דין זה מובא להלכה גם בשולחן ערוך (אורח חיים סימן קכד סעיף ח), והרמ"א בהגהותיו מביא את השיטה המחמירה, שאין לענות אמן יתומה, אף כאשר אין מתכוונים לצאת ידי חובה.
המשנה (ראש השנה דף כז ע"ב) דנה באפשרות של שמיעת תקיעת שופר בשינוי: התוקע לתוך הבור, או לתוך הדות, או לתוך הפיטס, אם קול שופר שמע – יצא, ואם קול הברה שמע – לא יצא. כלומר, ישנו חילוק בין שתי אפשרויות של שמיעה באותה התקיעה ממש. ומבאר רב הונא בהמשך: לא קשיא; כאן – לאותן העומדין על שפת הבור, כאן – לאותן העומדין בבור. על בסיס החילוק של רב הונא הסביר הרב עוזיאל (משפטי עוזיאל כרך א אורח חיים סימן כא), "שכל קול היוצא מפי אדם, או כל מכשיר אחר – יש לו שני צלילים: האחד הקול הטבעי, והשני הד הקול, הרי שקול האדם מתפצל לשנים האחד הוא צליל קולו היוצא מתוך גרונו והשני הד הקול המתערב בין גלי האויר ונתקל, במקום שמחזיר את הקול לאחוריו ומשמיע את קולו למרחוק כאלו יוצא ממולו ומצדדין", והוא מוסיף כי הד הקול הוא 'קול ההברה' שנזכר בגמרא, בשונה מן הקול הממשי. והוא מסיים, כי 'קול הברה' הוא גם הקול העובר דרך הרדיו או הטלפון, אשר אינו קולו האמתי והטבעי של האדם.
שיקול זה הנו השיקול המרכזי לאיסור שמיעה באמצעים אלקטרוניים, וכך כתבו בין היתר שו"ת קול מבשר (חלק ב סימן כה): "במיקרופון הזה שקול הדבור רק מוליד גלים והגלים מולידים את החום החשמלי ומפעילים את המיקרופון … לא יצאו השומעים ידי חובת המצוה דגבי מצוה בעינן כולה מכח אדם ולא שיהיה כח אחר מעורב בו". וכן כתבו מנחת שלמה (חלק א סימן ט, וכן בהרחבה בספרו קובץ מאמרים בענייני חשמל בשבת מאמר ב), ומשנה הלכות (חלק ד סימן פה) כי מגבירי הקול פועלים בדרך של קליטת גלי הקול והפיכתם לזרמים חשמליים, גלים אלה יוצרים תנודות וזעזועים בממברנה של המיקרופון. אמנם מקורם בגלי הקול היוצאים מגרונו של הדובר, אך אין בכך כדי להחשיבם כקולו ממש, היוצא ישירות מפיו. זהו כח שני, ולכן מדובר בכעין שמיעה בגרמא, עוד אסרו מנחת יצחק (חלק א סימן לז, חלק ב סימן קיג, וחלק ג סימן לח), ציץ אליעזר (חלק ח סימן יא, וחלק ד סימן כו), חבל נחלתו (חלק כא סימן כא),  הרב ליאור (כאן) ויביע אומר (חלק א אורח חיים סימן יט). וכך כתב גם ביחווה דעת (חלק ב סימן סח), אלא שהוסיף שם, כי השומע סליחות וי"ג מדות דרך הרדיו בשידור חי, עונה אמן וי"ג מדות.
שיקול נוסף ומשני בחשיבותו לדיוננו, מובא בשו"ת משפטי עוזיאל (כרך א אורח חיים סימן ה וכרך ג אורח חיים סימן לד ותשובת הציץ אליעזר (חלק ד סימן כו וחלק ה סימן ג), לפי סברתם, שמיעת מזמורי תפילה בגרמופון מלמדת על זילות, קלות ראש וחוסר מורא, ומהווה בזיון לבית הכנסת. לא רק שאין יוצאים ידי חובה משמיעת "קול היוצא מגוף מיכאני מת אין בו ממש", אלא שאף אסור לעשות זאת, הן בפסוקי תפילה והן בדברי תורה, ואף ללא הזכרת שם שמים, "מפני שהתורה חוגרת שק ועומדת לפני הקדוש ברוך הוא ואומרת לפניו: רבש"ע עשאוני בניך ככנור שמנגנים בו לצים (סנהדרין ק"א, ומס' כלה פ"א)", והוא מדמה זאת לשליח ציבור שאינו הגון, אשר אינו מקדש את פיו, מכיוון שמדובר במכשירים המשמשים לשחוק והוללות, ופוגעים בחווית העמידה בפני השכינה.
מאידך גיסא, "אפילו מחיצה של ברזל אינה מפסקת בין ישראל לאביהם שבשמים" (סוטה לח, ע"ב), ועל פי זאת היו גם מי שהתירו לצאת ידי חובה בשמיעה ע"י מכשור אלקטרוני, מכיוון שהקול הנשמע יצא מכוחו של האדם, הוא נשמע מיד ללא שיהוי (בשונה מהקלטה), ואופן קליטת האותות במוח דרך האוזן נעשה באופן דומה לפעולת המכשיר החשמלי.
רוב הפוסקים המתירים זאת, מתייחסים למצוות השמיעה כולן (שהן מדרבנן) למעט תקיעת שופר, שהיא מדאוריתא, ושם ישנו ציווי מפורש לשמוע באופן ישיר את השופר עצמו, ולא קול נילווה ("הברה"). כך כתבו להתיר הרב ענגיל (גליוני הש"ס מסכת ברכות דף כה ע"ב), הרב קוק (אורח משפט סימן מח), הרב טולידאנו (ים הגדול אורח חיים סימן כט), החזון איש (מובא במנחת שלמה חלק א סימן ט סוף סעיף א בהערת המחבר), מנחת אלעזר (חלק ב סימן עב), שמתיר אף בשינוי קולו של הקורא בשל הרמקול, הרב צ"פ פראנק (מקראי קודש פורים סימן יא), אגרות משה (אורח חיים חלק ב סימן קח, וחלק ד סימן צא), הרב מרדכי אליהו (שו"ת הרב הראשי כרך ב במהדורת תשמח-תשמט עמ' 581), הרב רא"ם הכהן (בדי הארון חלק אורח חיים סימן כא).
ואילו בילקוט יוסף (מועדים מהלכות מקרא מגילה סימן יא) כתב על פי יחווה דעת (חלק ג סימן נד) להתיר כאשר מדובר בבית כנסת רחב ידיים ובקהל גדול, בתנאי שגם ללא ההגברה, ניתן לשמוע את קולו של הקורא, ואף אם ההגברה גורמת לשינוי קולו. היתר זה מבוסס על דברי שבות יעקב (חלק ב סימן לג), (על פי שו"ת הרא"ש כלל פה סימן יג, שולחן ערוך חושן משפט סימן רלה סעיף יט), והדברים הובאו במקומות נוספים (שערי תשובה סימן תרפט סק"ב, משנה ברורה סימן תרפט סק"ה, כף החיים או"ח סימן תרפט סק"ח, פרי חדש אבן העזר סימן קכא סעיף ו סקט"ז, מהר"י בן חביב שו"ת קול גדול סימן נ דף כה). ביסוס נוסף למתירים ישנו בשו"ת הלכות קטנות (חלק ב סימן רעו), שם נכתב, כי שמיעה מרחוק של הד קולו של הקורא במגילה בתוך מערה מועילה, מאחר שהשומע התכוון לצאת ידי חובה בשמיעתו.### שאלה  
 האם מותר להתחתן בתקופת בין המיצרים?
בכ"ד בתמוז עד ל' בתמוז?
 . ### תשובה  
 שלום לך,
מזל טוב לך או למי שאת שואלת עבורם על החתונה הממשמשת ובאה. זוהי תקופה מרגשת וההכנות כוללות הרבה צדדים. מקווה שבדברי אצליח לסייע מעט בהתארגנות.
לנוהגים במנהגי אשכנז ויוצאי עדות המזרח כגון יוצאי תוניס, טורקיה, מרוקו ותימן, אינם עורכים חופה ונישואין בכל התקופה החל מי"ז בתמוז ועד תשעה באב. אולם חלק מעדות המזרח נהגו להנשא עד סוף חודש תמוז, אך לא בליל ר"ח אב. על פי תקנות הרבנות הראשית, מותר לכל בני עדות המזרח להירשם לנישואין עד סוף חודש תמוז על פי פסיקתו של הרב עובדיה יוסף. לאור זאת, אני ממליצה לך לברר מהו המנהג האישי של העדה שלך כדי לנהוג לפי מנהגי משפחתך.
המון שמחה וטוב
       שירה ספיר
 
הרחבה: 
המשנה במסכת תענית קובעת: "משנכנס אב ממעטין בשמחה" וההסבר לכך הוא שאלו ימים של צרה וסימן רע לישראל. על בסיס ההבנה הזאת התפתחו במהלך השנים מנהגי אבלות במהלך חודש אב. הגמרא עצמה לא מפרטת בצורה מסודרת את מנהגי האבלות לימים אלו או בכל שלושת הרגלים. המקורות לאיסור להנשא מובאים בשני מקורות במסכת תענית ומגילה שם נקבע שבמקרה שהבצורת מתמשכת ממעטים בעשייה של שמחה, ואחד הדברים שמוזכרים במשנה הוא שמחת הנישואין. במסכת יבמות מוזכרת ברייתא המציינת למנהג שלא לשאת נשים החל מראש חודש אב.
הבית יוסף מציין את המקורות האלו כבסיס למנהג מיעוט השמחה בתקופה זו. להלכה, על בסיס זה השולחן ערוך קובע שהאיסור להתחתן הוא רק בתשעת הימים, אך הרמ"א מעיר שנהגו להחמיר ולא להתחתן החל מי"ז בתמוז.
למעשה, יש מקהילות עדות המזרח והספרדים שנוהגים כפי שמובא ברמ"א להחמיר ולא לערוך נישואין החל מי"ז תמוז כך מובא בפסיקותיהם של הבן איש חי, הכנסת הגדולה, הרב משאש ועוד. עם כניסתו לתפקיד הרב הראשי לישראל, הרב עובדיה יוסף, שפוסק שעלינו לנהוג כשו"ע בארץ ישראל, טוען שמנהג ירושלים הוא כפי שמובא בשו"ע והנהיג בתקנות הרבנות הראשית שכל בני עדות המזרח יוכלו להרשם לנישואין עד סוף חודש תמוז כפי שפסק השו"ע. הוא הורה אף למי שמנהג אבותיו שונה לשנות למנהג ארץ ישראל. חשוב לציין שרבני מרוקו, תוניסיה, תימן ונוספים התנגדו לפסיקה הזאת שנוגדת את המנהג המקובל אצלם. ולכן חשוב שתבררי מהו מנהג אבותיך ועל בסיס זה תקבלי החלטה לגבי מועד קביעת הנישואין.
בשולי הדברים אציין שמועצת הרבנות הראשית קובעת מדי שנה את טווח התאריכים שבהם אסור להתחתן על פי ההלכה בנוגע לאשכנזים ולספרדים. ניתן למצוא את הרשימה באתר האינטרנט של הרבנות הראשית – להלן לינק למועדים שאינם מורשים לעריכת נישואין לשנת התשפ"א 2021:
https://www.gov.il/BlobFolder/policy/nohal_kidushin/he/Deadlines%20not%20allowed%20for%20marriage2.pdf
 
מקורות
תלמוד בבלי מסכת תענית דף כו עמוד ב
משנכנס אב ממעטין בשמחה
תלמוד בבלי מסכת מגילה דף ה עמוד ב
כדתנן עברו אלו ולא נענו ממעטין במשא ומתן בבנין ובנטיעה באירוסין ובנישואין ותנא עלה בנין בנין של שמחה נטיעה נטיעה של שמחה איזהו בנין של שמחה זה הבונה בית חתנות לבנו איזו היא נטיעה של שמחה זה הנוטע אבורנקי של מלכים
תלמוד בבלי מסכת יבמות דף מג עמוד ב
דתניא מראש חדש ועד התענית העם ממעטין מעסקיהן מלישא ומליתן מלבנות ולנטוע ומליארס ומלישא שבת שחל תשעה באב בתוכה אסור לספר ולכבס (ואסור ליארס) וי"א כל החדש אסור.
שולחן ערוך, אורח חיים, סימן תקנ"א  – מר"ח עד תענית ממעטים במשא ומתן ובבנין של שמחה כגון בית חתנות לבנו או בנין של ציור וכיור ובנטיע' של שמחה כגון אבורנקי של מלכי' שנוטעים לצל להסתופף בצילו או מיני הדס ומיני אהלי' ואם היה כותלו נוטה ליפול אע"פ שהוא של שמחה מותר לבנות (ולצורך מצוה הכל שרי) (ר"ן ספ"ק דתענית) ואין נושאין נשים ואין עושין סעוד' אירוסין אבל ליארס בלא סעודה מותר ואפי' בתשעה באב עצמו מותר ליארס שלא יקדמנו אחר: הגה: ונוהגין להחמיר שאין נושאים מי"ז בתמוז ואילך עד אחר תשעה באב: (מנהגים):
בן איש חי שנה ראשונה פרשת דברים סעיף ד
ד. אף על גב דמדינא אין אסור בנשואין אלא מר"ח עד ט"ב, עכ"ז נהגו לאסור מן י"ז בתמוז, אבל אירוסין ושדוכין מותר, ופה עירנו בגדא"ד יע"א המנהג לעשות אירוסין אחר י"ז בתמוז, אבל מר"ח עד ט"ב אין עושין אירוסין ושדוכין, ועיין שיורי כנה"ג תקנ"א הגה"ט אות ה' שיש נוהגין שלא לעשות אירוסין מן י"ז בתמוז וכן ראוי לנהוג:
שו"ת יחוה דעת חלק א סימן לו (הדברים מובאים בהרחבה רבה בשו"ת יבי"א חלק ו או"ח סימן מג)
מרן השלחן ערוך /א"ח/ (סימן תקנ"א סעיף ב') פסק, שאין נושאים נשים מיום ראש חודש אב עד לאחר תשעה באב, ומקור לדבריו מהמשנה בתענית (דף כ"ו ע"ב): משנכנס אב ממעטין בשמחה… נהגו העולם שבכל אופן אין נושאים נשים לאחר ראש חודש אב, שאין זה סימן טוב לישא אשה בימים אלה. והרמ"א בהגה"ה הביא מנהג מדינות אשכנז שנוהגים להחמיר שאין נושאים נשים החל מיום י"ז בתמוז והלאה עד לאחר תשעה באב. והמקור לדברי הרמ"א מספר מנהגים, וכן כתב רבינו מאיר המעילי בספר המאורות, תענית (עמוד ש"י), ואמנם אחינו האשכנזים היוצאים ביד רמ"א נוהגים כן להחמיר שלא לערוך חופה וקידושין מיום י"ז בתמוז עד לאחר ט' באב, אולם מנהג הספרדים ועדות המזרח בארץ ישראל להתיר עריכת נישואין גם לאחר י"ז בתמוז עד ליל ראש חודש אב, ולא עד בכלל, כדעת מרן שקיבלנו הוראותיו, וכמו שכתב כן הגאון הראשון לציון ר' מיוחס בכר שמואל בספר פרי האדמה חלק ד' (דף ח' עמוד ד')… ואף על פי שישנם עדות יוצאי ארצות המזרח שנהגו להחמיר כדברי הרמ"א, כמו שכתב בכנסת הגדולה (סימן תקנ"א) שכן מנהג עירו, מכל מקום בניהם הנמצאים בארץ, רשאים להקל בזה, ואין מנהג הוריהם שבחוץ לארץ מחייבם, וגדולה מזו כתב להקל הגאון ר' יוסף שטיינהארט בשו"ת זכרון יוסף (חלק יורה דעה סימן י"ד), וכן הסכים בשו"ת מהר"ם שיק (חלק אורח חיים סימן רמ"ט), ורב פעלים חלק ב' (חלק יורה דעה סימן כ"ג).
ילקוט יוסף מועדים ממנהגי ימי בין המצרים סעיף א
א. יש נוהגים שלא לערוך נישואין כלל מיום י"ז בתמוז עד תשעה באב, שהם ימי בין המצרים, וכן המנהג במדינות אשכנז, ומנהג הספרדים ועדות המזרח לערוך נישואין מי"ז בתמוז עד ראש חודש אב, אבל בליל ראש חודש יש להמנע מעריכת נישואין, וכן המנהג בירושלים, והוא מנהג נכון וישר וכדעת מרן משלחן ערוך, שלא אסר נישואין אלא מראש חודש אב עד התענית, וכשיש צורך אפשר להקל אף לאחינו האשכנזים בכהאי גוונא, אבל לאחר ראש חודש אב עד תשעה באב אסור לערוך נישואין, וראש חודש עצמו מכלל האיסור, ומכל מקום אם הוא בחור שעדיין לא קיים פריה ורביה מותר מעיקר הדין לשאת אשה, אלא שהמנהג להמנע משום דלא מסמנא מילתא, שאין סימן טוב בדבר לערוך הנישואין בימי אבל לעם ישראל על חורבן בית המקדש.
ספר דברי שלום ואמת, כרך ד, מנהג המערב בארץ ישראל
איסור נישואין בין המצרים – מרן הרב עובדיה יוסף זצוקלה"ה התיר לספרדים לשאת נשים מי"ז בתמוז ועד ר"ח אב ולא עד בכלל (ראה שו"ת יביע אומר, חלק ו, או"ח סימן מג). אולם מנהג צפון אפריקה שלא לשאת נשים מי"ז בתמוז ועד תשעה באב. וכן היה מנהגם של רוב קהילות ספרד, לרבות בבל ותוגרמה (עיראק ותורכיה)
בהערת השוליים הוא פורס את מנהגי ספרד (את הפירוט אפשר לקרוא בספרו "דברי שלום ואמת" כרך ד', מנהג המערב בארץ ישראל, מאת הרב שלמה טולידאנו עמ' 18-19):  ומציין בתחילה למסורת מפרובנס במאה ה-13 וטוען שזוהי עדות שקדומה יותר מהעדויות על המנהג באשכנז! שיורי כנסת הגדולה, בעל "מעם לועז" ורבי חיים פלאג'י חכמי תורכיה . בג'רבה ובתימן, הבן איש חי מבגדאד, הרב משאש מצפון אפריקה הרב רפאל ברוך טולידאנו ממכנאס, הרב יצחק דלויה ממרוק
 ### שאלה  
 שלום וברכה.
אני ממש מבולבלת.
יש לי חברה שהכרתי השנה כשותפה בדירת סטודנטיות. 
אף פעם לא הייתי מהבנות שמתות על מגע, שכל היום מחבקות אחת את השניה ויושבות אחת על השניה. גם באולפנא, גם בשירות הלאומי… תמיד זה היה לי מוזר ומרוחק.
בכל אופן, כשהתחלנו לבלות הרבה זמן בדירה ביחד כשהתחיל הסגר היא נתנה לי חיבוק וזה היה כיף בלי קשר לשבור קצת את המרחק שהקורונה יצרה.
ואז החברה התחילה ממש להתקרב ולגעת בצורה שאני לא רגילה בכלל. זה בהתחלה היה לי מוזר, אבל זה היה לי גם ממש נעים.
החברה הזו גם הייתה ככה עם עוד חברה מהדריה אז לא חשבתי שזה בעייתי ומוזר. ואז נכנסתי לתסבוכת עם עצמי, מה זה אומר עלי אם זה נעים לי, אם זה מרגש אותי. ואם זה מותר ונכון.
היו לי 3 ימים ממש קשים, תחושות אשמה, בושה, התרגשות, פחד, סקרנות, בכי. תפילה… עד שפתחתי את זה ונרגעתי קצת ואנחנו ממשיכות להיות חברות ולגעת.
אני לא חושבת שהיא לסבית או שאני לסבית. אני גם לא חושבת שזה אסור, אבל תוהה אם זה רצוי. אם הקב"ה אוהב את מה שאני עושה.
כמה שאני יודעת זה מותר. אבל מה הגבול? כמה זה טוב בכלל? כמה זה לא טהור, מרחיק מהקב"ה? רוצה להתקרב, נעים לי, זו חוויה ראשונית ומרגשת בשבילי, ואני לא בעד סגפנות ובריחה מהנאה. אבל בכל זאת מבולבלת. אשמח ממש לקצת סדר.
תודה רבה
 . ### תשובה  
 שלום לך שואלת יקרה.
השאלה שלך נפלאה. שאלה כל כך רגישה וחשובה.
כמו הרבה דברים שאנחנו עומדים על טיבם וחשיבותם עבורנו דווקא כשהם חסרים, גם המגע החברי הפך להיות כזה בעקבות הקורונה. הקורונה כפתה עלינו "שמירת נגיעה", לא רק מבני המין השני אלא גם מחברות, ופתאום אנחנו מבינות את העוצמה והשמחה שיש במגע החברי, האפלטוני.
אני חושבת שמגע חברי ונעים בין שתי חברות, הוא לא רק אסור אלא אפילו חשוב. למגע בין חברות יש יכולת לחזק את הנפש, לשמח, לשדר אמפתיה, להרגיע, להקל על תחושות קשות. מי שמוצאת את המגע החברי נעים ומשמח, יכולה בהחלט לאפשר לעצמה לקחת בו חלק. אמנם, יש בנות שיעידו שהן לא מחוברות למגע חברי אפלטוני, ונוח להן לשמור על ריחוק פיזי גם מחברותיהן, לא רק בתקופת הקורונה. עבור בנות אלו, לא הייתי ממליצה להן לשכנע את עצמן לקחת חלק בחיבוקים עם חברותיהן, אלא להקשיב למה שהגוף שלהן מספר להן על הצורך שלהן במרחק פיזי ובשמירה על גבולות.
ומה לגבי תחושות מבלבלות, של התרגשות ממגע של חברה טובה?
אני יכולה להבין מהיכן נובע הבלבול שחשת. שאלות של זהות מינית נמצאות כיום ברקע של קשר עם חברים מאותו מין, אולי יותר מבעבר. עצם השאלה שעולה "אולי אני לסבית", יכולה להכניס למגע אלמנטים של מתח שלא בהכרח נמצאים בו מלכתחילה. לכן, ההמלצה שלי עבור בנות, היא קודם כל להניח את השאלה הזו בצד. מגע בין נשים יכול להיות מרגש גם מבלי שזה יעיד על משיכה מינית או רגשית. אפשר להתחבק וללטף זו את זו באופן חברי, וגם להיות כמהות למגע של חברה טובה, ואפילו לחוש התרגשות מהמגע, ואין צורך להסיק מכך שיש כאן משיכה רומנטית. במילים אחרות, אני ממליצה לבנות "לשחרר" את השאלה הזו.
אמנם, ייתכן שהבלבול שלך נובע מכך שהיתה כאן תחושה של חציית גבול, גם ללא רומנטיקה מינית. יכול להיות שהמגע עם חברתך היה פולשני מדי עבורך. זה יכול לקרות משתי סיבות: או שאת באופן אישי זקוקה למגע מסוג אחר, פחות אינטנסיבי, או שהיא זו שמתנהלת מבחינה פיזית ורגשית באופן של חציית הגבולות של האחר. בכל אופן, בין אם המקור לתחושה הזו הוא אצלך או אצלה, זה לגיטימי מאוד להציב גבול. במקרה כזה, אני ממליצה לך במפגש עם החברה, לומר לה, במילים עדינות ובחיוך, או לשדר לה בשפת הגוף, היכן המגע פחות מתאים לך.    
למגע האנושי יש תפקידים רבים. הוא יכול להזכיר לנו מגע אימהי, הוא יכול להיות נעים ומשחרר כמו מסאז' טוב. הוא יכול להעביר בנו צמרמורת נעימה שמקורה הוא פיזי ונוירולוגי, ולא בהכרח רומנטי ומיני. במגע אפלטוני עם חברה טובה אין שום דבר שמנוגד לטוהר המידות או לעבודת ה', ואולי אפילו להיפך: אם הוא מחזק את נפשך ומשמח אותך, אפשר לרתום את הכוח שאת מקבלת ממנו, לעבודה היומיומית שלנו בלימוד תורה, בהארת פנים לזולת, בתפילה מכוונת יותר.
נתפלל שהקב"ה יסלק את הנגף, נוכל בקרוב לחבק את יקירינו ואהובנו, גם לא מהמשפחה הגרעינית.
 שלך,### שאלה  
 אני ובן זוגי נמצאים בתהליכי אירוסין וקידושין.
המהות העיקרית של הנישואין היא קיום מצוות פרו ורבו. אני יודעת שיהיה לי קושי נפשי וקיומי להביא ילדים לעולם. בעיקרון, כרגע, אני לא רוצה ילדים. אין פה טראומה פיזית או נפשית, יש פה מחשבה על האדם שאני ועל העולם שאנחנו חיים בו, ואין לי רצון להביא ילד.ה שהיא חלק מבשרי לעולם ולאישה שאני לא ככ הייתי רוצה להגיע אליו אם הייתה לי בחירה.
ברור שכרגע ברוך ה' אני מאושרת ושמחה בחלקי, ויחד עם זאת אני מבינה את הקשיים שקיימים בעולם הזה, ואני שואלת את עצמי למה להביא לעולם ילדים? חוץ מזה אני יודעת שאני אהיה אמא לא טובה, וכבר עכשיו, לפני שהיא או הוא קיימים אני יודעת שזה לא מה שאני מאחלת לילדים שלי.
בקיצור, האם יש לי בכלל סיבה להתחתן או שככה אני בעצם מכשילה את בן זוגי ומונעת ממנו אץ קיום המצווה.
יש לציין שהוא יודע את הההסתייגות שלי מהבאת ילדים, ועדיין אני לא רוצה לחיות בכל מערכת היחסים הזאת בתחושה שאני מכשילה אותו.
תודה רבה.
 . ### תשובה  
 שלום לך, אני מעריכה מאוד את הפניה שלך אלינו ואשתדל לענות כמיטב יכולתי למה ששאלת. שאלתך גדולה וחשובה ולכן התשובה תהיה ארוכה. אני חשה בתשובה זו חסרון גדול בכך שאני לא מכירה אותך ולא יודעת אפילו את גילך, אולם אעשה כמיטב יכולתי לענות ולתת מידע וניתוח גם בפלטפורמה האנונימית שלנו. בסוף התשובה אסכם את הדברים ואת כמובן מוזמנת אם תרצי להמשך שיח בעל פה או בכתב.
כאשר פנית אלינו נתת כותרת לשאלתך – "האם אני אצליח להקים משפחה?" אולם בשאלתך דברת דווקא על אי רצונך בילדים. בדרך כלל כשמדברים על משפחה בהקשר הלכתי הכוונה היא לילדים. אולם את מתכוונת למשהו אחר – לזוגיות.  ברור שאת כמהה לזוגיות ורוצה בה ואף עומדת בפני אפשרות לממש את רצונך.
בתיאור היחס שלך להבאת ילדים לעולם כתבת כמה נקודות שמכל אחת מהן עולה צליל מעט שונה. כתבת שיש לך קושי נפשי וקיומי, הבנוי גם מהמבט שלך על העולם וגם מהמבט שלך על עצמך כאדם. לצד תיאור הקושי כתבת שאין לך רצון. ובסוף השאלה כתבת שיש לך הסתייגות. אולם כשניסחת את שאלתך כתבת באופן מוחלט יותר – שנישואין איתך יגרמו להכשלת בן זוגך ומניעה שלו בקיום המצווה. בנוסף כתבת בסוף שבן זוגך "יודע את ההסתייגות שלי". 
שלוש הנקודות הללו: האם יש משמעות לנישואין ללא ילדים, היחס שלך להבאת ילדים לעולם, והידיעה של בן זוגך את מחשבותיך הן משמעותיות מאוד במענה לשאלתך. לכן אתייחס לכל נקודה בנפרד וכיצד היא מקרינה על השאלה שלך, ובסוף אשוב ואסכם את כל הנקודות יחד ואתייחס לרבדים נוספים בשאלתך.
מצוות "פריה ורביה", ומצוות "שֶׁבֶת" – מי חייב בהן, האם רק גברים או גם נשים.
לגבי מצוות פריה ורביה ישנה מחלוקת ראשונים חשובה: האם ישנן שתי מצוות שונות או שמא היא מצווה אחת. בגמרא מובאים שני פסוקים שונים ביחס לפריה ורביה:
"פרו ורבו ומלאו את הארץ" – הצווי לאדם וחווה בפרשת בראשית; והפסוק "לֹא תֹהוּ בְרָאָהּ לָשֶׁבֶת יְצָרָהּ" מישעיהו, שמשמעותו שהקב"ה ברא את העולם כדי שיהיה מיושב ולא שישב שומם.  נחלקו הפוסקים האם החיוב במצוות אלו הוא רק על הגבר או גם על האישה. פוסקים רבים הבינו שזוהי בעצם מצווה אחת ושהגבר בלבד מצווה בה (כפשט דברי הרמב"ם בהלכות אישות, וערוך השולחן מדגיש זאת אבה"ע א). אולם יש פוסקים שהבינו שיש כאן שתי מצוות – פריה ורביה ושֶׁבֶת. ממצוות פריה ורביה האישה פטורה ובמצוות שֶׁבֶת היא חייבת (בראשונים הדברים עולים בספר המקנה ובתוספות, ובפוסקים  בבית שמואל והמגן אברהם, פירוט בהרחבה).  ויש פוסקים שהציעו ששֶׁבֶת היא מצווה המוטלת על כלל הנשים ולא על אישה ספציפית (אגרות משה אה"ע ד, כט). מבחינת הגבר, מצוות שֶׁבֶת ממשיכה להתקיים גם אם הוא כבר קיים את מצות פרו ורבו. לכן גבר שקים מצוות פריה ורביה עדיין מוטלת עליו מצווה נוספת להמשיך לעסוק בלידת ילדים. מצווה זו קבלה ניסוח נוסף בסוגיות ובפוסקים מהפסוק: "ולערב אל תנח ידך" מספר קהלת.
בין אם מדובר בשתי מצוות או במצווה אחת – הן מוטלת על הגבר ובן זוגך חייב בהן. לפני חרם דרבינו גרשום היה מותר לשאת יותר מאישה אחת במקביל, ואז הגבר לא היה תלוי דווקא באישה ספציפית לקיום מצווה זו. אחרי חרם דרבינו גרשום האוסר על נישואין ליותר מאישה אחת במקביל, הגבר תלוי לחלוטין באישתו בקיום המצווה, ולכן אם אישה מונעת מגבר בין ברצון ובין באונס ללדת ילדים זוהי עילה לגירושין מצידו. בהמשך נתייחס בקצרה האם מכריחים אותו לגרש במצב זה.
למצוות אלו יש סיוג אחד מפורסם לגבי מי שחשקה נפשו בתורה, ונביא את דברי השולחן ערוך:
ומי שחשקה נפשו בתורה, כבן עזאי, תמיד, ונדבק בה כל ימיו, ולא נשא אשה, אין בידו עון, והוא שלא יהא יצרו מתגבר עליו. (שו"ע אבן העזר א,ד)
ומה מוטל עליך? כפי שאת רואה, לגבי חיובך במצוות שֶׁבֶת יש מחלוקת. ולגבי האחריות שלך לבן זוגך את אכן נושאת באחריות ישירה לקיום המצווה שלו.
מצוות ההולדה היא מצוות עשה, ולכן מי שמסוגל להביא ילדים לעולם ולא עושה זאת עובר בעשה. מצוות עשה זו גם הוגדרה כחשובה במיוחד וכדוחה מצוות אחרות בתורה (תוספות פסחים נט ע"א) ולכן ביטול שלה הוא חמור במיוחד. כאמור הלכה זו נוגעת לא רק לגברים אלא גם לנשים. חשוב לציין שיש הבדל גדול בין לא להביא ילדים כלל לבין ללדת ילד אחד או שנים. רק הימנעות מוחלטת מהולדה נחשבת לביטול המצווה, ולכן חשוב להדגיש שהיחס ההלכתי משתנה ברגע שבני זוג מביאים אפילו ילד אחד לעולם (יש מה להאריך כאן בנושא תכנון משפחה ואם תרצי עוד מידע נשמח להרחיב).
מה קורה כאשר גבר או אישה לא רוצים להביא ילדים לעולם? האם מבחינת התורה מכריחים להביא ילדים לעולם? זה נשמע אבסורדי כי הולדת ילד צריכה להיות מתוך רצון, אחרת זהו נזק ברור לילד ולהוריו. אולם, הקו ההלכתי התובעני בתחום זה פונה אל מנעד העמדות כלפי הולדה ומבקש לאזן אותו. במקורות רבים מתמודדים חכמים עם חששות מפני הולדת ילדים: הקב"ה ברא את העולם על מנת שהוא ייושב – "לא תוהו בראה לשבת יצרה", וכל המוסיף נפש אחת מישראל כאילו בנה עולם. יש משמעות רוחנית גדולה בכל נשמה המגיעה לעולם, ואי הולדה עלולה למנוע טוב גדול (רש"י יבמות סב ב). התפיסה התורנית שיש ביכולת הדור הבא לתקן ולקדם את העולם למקום טוב, מושמעת בקול צלול  במקורות רבים. הטיעונים הרבים מצביעים על כך שהחששות אכן קיימים. השאלות שהעלית הן לא פשוטות ולא קלות ולכן התורה וחכמים התיחסו אליהן ברוחב ובעומק.
כפי שאת רואה התורה היא בוויכוח אתך, אין בה שלילה של החששות אלא כניסה לשיח איתם. יתכן שיש בדברים אלו גם השלכה מעשית, ואשוב לדברים בהמשך.
האם כופין על מצוות פריה ורביה?
בהלכה יש כלל שכופין על מצוות עשה. כלומר אם אדם לא קיים מצוות עשה היתה סמכות ביד בית הדין להכריח אותו לעשות זאת בתנאים מסוימים. היום לבתי הדין אין סמכות כזו ואנו כמעט ולא נתקלים בכפיה. יוצא דופן הוא מצב של כפית גט על סרבני גט, שיש גם היום סמכות לבתי הדין להטיל סנקציות על סרבנים עד שיתנו גט. ומה לגבי פרו ורבו? כפי שכתבתי ברור שלא ניתן לכפות אדם להוליד ילדים, אולם יש דיונים על כפיה עקיפה בכמה רמות:
כפיה של גבר שלא קיים פריה ורביה להתחתן.
כפיה של גבר לגרש את אישתו במקרה שלא נולדו להם ילדים אחרי עשר שנים.
מצב בו גבר רוצה ילדים ואשתו מסרבת יכול להוות עילה לגירושין ללא כתובה.
מצב בו גבר בוחר להתחתן עם אישה שידוע שהיא לא יכולה ללדת כגון עקרה או זקנה, הדיון ההלכתי הוא האם ימנעו במצב כזה מהזוג להתחתן או לא.
בדברים הבאים נתעכב על השינוי בהלכות אלו שחל במשך הדורות. לפני השינוי נתבונן בפסיקה המרכזית בתקופת הראשונים.
 הפסיקה המרכזית בתקופת הראשונים בעניין כפיה על פרו ורבו
נפתח בדברי הרמב"ם בהלכות אישות פרק טו
לא ישא אדם עקרה וזקנה ואילונית וקטנה שאינה ראויה לילד אלא אם כן קיים מצות פריה ורביה, או שהיתה לו אשה אחרת לפרות ולרבות ממנה. נשא אשה ושהתה עמו עשר שנים ולא ילדה הרי זה יוציא ויתן כתובה או ישא אשה הראויה לילד, ואם לא רצה להוציא כופין אותו ומכין אותו בשוט עד שיוציא, ואם אמר איני בועלה והריני שוכן עמה בפני עדים כדי שלא אתיחד עמה, בין שאמרה היא בין שאמר הוא אין שומעין להן אלא יוציא או ישא אשה הראויה לילד.
ראשונים מאוחרים לרמב"ם מדייקים מדבריו שכופין בשני מצבים  – הראשון, אם גבר רוצה להנשא עם אישה שאינה יכולה ללדת, והשני, אם נשא אישה שלא היה ידוע לה מראש שאינה יכולה ללדת, אבל מתברר שאין לזוג ילדים לאחר עשר שנים. (כך למשל הבין הריב"ש בתשובה חשובה שנצטט בהמשך), וזוהי שיטת הראשונים בפשטות (היו אחרונים שטענו אחרת ברמב"ם, למשל פירוש בני האהובה על ההלכה הנ"ל). הפסק בשו"ע כולל גם כפיה על רווק שלא מעוניין להתחתן:
שו"ע אבן העזר הלכות פריה ורביה סימן א: מי שעברו עליו כ' שנה ואינו רוצה לישא, ב"ד כופין אותו לישא כדי לקיים מצות פריה ורביה.
כלומר, מהרמב"ם עולה שיש אחריות לחברה למנוע מצב של אי קיום פריה ורביה.
שינויים בכפיה במצוות פרו ורבו בראשונים ובפסיקה
הריב"ש, מגדולי הראשונים, עוסק בתשובה יסודית בכפייה על זיווגים (שו"ת ריב"ש שימן טו). הריב"ש נשאל על איש צעיר רווק שרצה להתחתן עם אישה זקנה ועשירה, דיין הקהילה פנה לריב"ש בשאלה האם מחובתו לעצור את הנישואין. הוא מאריך לבאר שאכן יש כפיה שלא לשאת אישה עקרה ואיילונית אולם מתאר שחל שינוי בכפייה בנושאים אלו במהלך הדורות.
הריב"ש מביא דוגמאות למצבים בהם למרות פסיקת הרמב"ם לכפות על נישואין, בימיו כבר לא כופים בהם, ואחריהן הוא מביא אמירה כללית:
ולזה אם היו ב"ד נזקקין לדקדק ע"פ שורת הדין בענייני הזווגים לכפותם היו צריכין לכפות את כלם ורוב הנשים הבאות בימים היו יוצאות ונוטלת כתובה ונדוניא, וליכא כתובה דלא רמו בה תיגרא ותרבה הקטטה והמריבה. ולזה העלימו חכמי הדורות את עיניהם בעניני הזווגין שלא למנעם, אין צ"ל שלא להפרידם כל ששניהם רוצים ואין בנשואין ההם לא משום ערוה ולא משום אסור קדושה. ודי להם לדונם ע"פ הדין כשיש מחלוקת בין איש לאשתו על זה ונגשו אל המשפט ושפטום ע"פ התורה. 
הריב"ש אומר שחכמי הדורות העלימו את עיניהם במודע מהרבה חריגות בתחום הנישואין והחליטו להצטמצם רק לכפיה במצב בו זוג האסור באיסור ערוה או קדושה, כיוון שיש רבים שנושאים נשים שנמצאות בקטגוריות עליהן דובר וכפיה כאן תיצור קטטה ומריבה. בהמשך דבריו מסייג הריב"ש את דבריו ואומר שבוודאי בחור צעיר הרוצה להתחתן עם זקנה אין לכפות עליו (כלומר למנוע ממנו) כיוון שהוא יכול לסייע לה בזיקנותה. סיוג נוסף בסוף דבריו הוא באפשרות לישא אישה נוספת שהיה מקובל ואפשרי בזמנו ומקומו.
תשובה זו של הריב"ש היוותה יסוד לפסק של הרמ"א בשו"ע שהרחיב את ההימנעות מכפיה על אדם שנושא אישה שאינה בת בנים (כלומר, לא תלד). הריב"ש נשאר מסוייג בסוף  דבריו ותלה את ההיתר בכך שאולי ישא אישה אחרת. אולם פסיקת הרמ"א היא בהגדרה במצב בו לא ניתן לישא אישה נוספת אחרי חרם דרבינו גרשום, ואף על פי כן הוא פוסק שאין להתערב בזיווג מסוג זה למונעו:
הגהות הרמ"א שולחן ערוך אבן העזר הלכות פריה ורביה סימן א
 ובזמן הזה נהגו שלא לכוף על זה. וכן מי שלא קיים פריה ורביה ובא לישא אשה שאינה בת בנים, כגון עקרה וזקנה או קטנה, משום שחושק בה או משום ממון שלה, אעפ"י שמדינא היה למחות בו, לא נהגו מכמה דורות לדקדק בענין הזיווגים. ואפילו נשא אשה ושהה עמה עשרה שנים לא נהגו לכוף אותו לגרשה, אף על פי שלא קיים פריה ורביה, וכן בשאר ענייני זיווגים. (ריב"ש סימן ט"ו), ובלבד שלא תהא אסורה עליו.
לאור פסיקת הרמ"א שהתקבלה, לא מונעים נישואין של גבר עם אישה שאינה בת בנים.  פסיקת הרמ"א מתייחסת למצב בו ידוע באופן ברור לחלוטין לגבר שהוא מתחתן עם אישה שלא תלד, ואף על פי כן הוא רוצה להתחתן.
ההשלכות של פסיקת הרמ"א לשאלתך חשובות מאוד. אם היית עקרה ובן זוגך היה מודע לכך ובוחר להתחתן איתך, אז היה צורך להדגיש בפניו את ההשלכות של בחירתו אולם אם היה מתעקש, לא היה צריך למנוע את הנישואין. אולם את במצב אחר לגמרי – כתבת שאת מסתייגת מהבאת ילדים וכתבת שהוא יודע על ההסתייגות שלך. לא ברור לי עד כמה את מסתייגת ועד כמה הוא מודע. כחלק מתהליך הזוגי שלכם ישנו תהליך של בירור שצריך לעבור גם מבחינה הלכתית וגם מבחינה אנושית פסיכולוגית זוגית.
כדי שלא תווצר הונאה בניכם חשוב שתלבנו יחד – מה רמת ההסתייגות שלך מהבאת ילדים, האם הוא מבין אותה לעומק, האם הוא מקבל אותה בלב שלם ומוכן להתחתן בהנתן ההסתייגות הזו? כל נישואין הם חוזה, חוזה מיוחד כיוון שהוא חוזה פתוח בו הרבה דברים יכולים להשתנות. עמדתך יכולה להשתנות וגם עמדתו, שינויים כאלו יכולים אף להביא לפירוק החבילה. אולם נקודת הכניסה למערכת היחסים צריכה להיות כזו שנקודות קריטיות מובנות היטב. לאור רמת ההסתייגות שתארת, עליך לעשות מהלך של בירור עם בן זוגך – מהלך שממילא יוביל גם לבירור עצמי: מה עמדתך, מה עמדתו והאם באמת אתם מוכנים להכנס למערכת יחסים זוגית. הצורך במהלך כזה הוא גם הלכתי וגם מעבר להלכה. הצורך הלכתי, כיוון שאכן יש כאן השלכה הלכתית גדולה עליך ועליו. השלכה שאם הוא לא מודע לה, יש בה מימד של הונאה והיא עלולה לגרום לפירוק הנישואין גם אם לא התכוונת לכך. הצורך הוא גם מעבר להלכה – צורך זוגי ואנושי, כיוון שכל זוגיות היא בעצם חוזה שאתם צריכים לכתוב יחד, והשאלות שלך נוגעות לחלק מהותי בו.
היחס של התורה לנישואין ללא ילדים
האם בכלל יש משמעות לזוגיות ללא ילדים או שכל מטרת זוגיות היא הבאת ילדים לעולם? שאלה זו מקבלת ניסוח חשוב בפרשנים ובפוסקים. כאשר כתוב בספר בראשית  "על כן יעזוב איש את אביו ואימו ודבק באישתו והיו לבשר אחד" נחלקו רש"י ורמב"ן. האם "בשר אחד" הכוונה בילד משותף  שהוא הבשר אחד (כשיטת רש"י) או שעצם הקשר והזוגיות בין גבר לאישה הם בשר אחד (כשיטת הרמב"ן). גם השולחן ערוך והרמ"א מדגישים קולות שונים בתחילת אבן העזר בשאלה למה מתחתנים –
שולחן ערוך אבן העזר הלכות פריה ורביה סימן א סעיף א
חייב כל אדם לישא אשה כדי לפרות ולרבות. וכל מי שאינו עוסק בפריה ורביה כאלו שופך דמים, וממעט את הדמות, וגורם לשכינה שתסתלק מישראל. 
הגהת הרמ"א שם : וכל מי שאין לו אשה שרוי בלא ברכה, בלא תורה כו'  ולא נקרא אדם. וכיון שנשא אשה עונותיו מתפקפקים, שנאמר: מצא אשה מצא טוב ויפק רצון מאת ה' (משלי יח, כב).
השו"ע כותב שהמטרה היחידה  הנישואין היא לצורך הולדה, וקיום מצות פרו ורבו. הרמ"א לעומתו מדגיש גם את הערך שיש בזוגיות עצמה. דברי הרמ"א מבארים יותר את עמדתו שלא כופין על אדם לא להנשא או להתגרש כאשר הוא רוצה לחיות עם אשה אפילו אם לא יהיו להם ילדים.
אולם כפי שראית במקורות שהבאתי, למרות שהשורה התחתונה היא שלא כופין זוג שהחליט להתחתן להביא ילדים לעולם, העמדה של התורה וההלכה היא מאוד שלילית למהלך כזה. זהו מקרה מובהק בו יש פער בין הפסיקה בשורה התחתונה, לבין ההנחיה הערכית והעקרונית העולה מכל שורה ושורה של דיון הלכתי בנושא.
למרות ההתנגדות החזקה מצאתי ארבעה מקורות בהם יש הבנה לרצון לבטל מצוות פריה ורביה:
ההיתר למי שחשקה נפשו בתורה כבן עזאי – ממנו עולה שיש ערך אחר המאפשר דחייה של ערך הפריה והרביה – תלמוד תורה.
דברי הריב"ש שהתיחס לכך שאישה זקנה תרצה להנשא לצעיר ממנה, כדי שהוא יהיה למענה משענת בזיקנותה. דברים אלו נאמרו בגמרא בהקשר לכך שנשים שלא חייבות בפריה ורביה עדיין יכולות לכפות גירושין אם בן זוגן עקר. זאת כיוון שבדרך כלל ילדים הם משענת להורים בגיל המבוגר. כאן הריב"ש משתמש בטיעון זה כדי להסביר מדוע יש לאפשר נישואין של גבר צעיר עם זקנה. בדברים אלו רואים שהצורך בזוגיות יכול להחליף את הצורך בילדים אפילו במובן התמיכה בשנות הזיקנה.
אחד מהפוסקים המאוחרים לרמ"א, הבית שמואל – התקשה בהיתר שלו וטען שאולי היתר זה נכון רק כאשר עם ישראל נמצא בגלות, הוא מזכיר שניים מראשוני אשכנז, המרדכי והאגודה, שאמרו כך בעקבות גמרא נוקבת במסכת בבא בתרא :
תלמוד בבלי מסכת בבא בתרא דף ס עמוד ב
תניא, אמר ר' ישמעאל בן אלישע: מיום שחרב בית המקדש, דין הוא שנגזור על עצמנו שלא לאכול בשר ולא לשתות יין, אלא אין גוזרין גזרה על הצבור אא"כ רוב צבור יכולין לעמוד בה; ומיום שפשטה מלכות הרשעה, שגוזרת עלינו גזירות רעות וקשות, ומבטלת ממנו תורה ומצות ….דין הוא שנגזור על עצמנו שלא לישא אשה ולהוליד בנים, ונמצא זרעו של אברהם אבינו כלה מאליו, אלא הנח להם לישראל, מוטב שיהיו שוגגין ואל יהיו מזידין.
רבי ישמעאל התנא טוען שבזמן הגלות והגזרות הבאות למנוע מעם ישראל קיום תורה ומצוות, שורת הדין היתה להמנע מנישואין כדי לא להביא ילדים לעולם, אלא שזו גזרה שהציבור לא יכול לעמוד בה.
בדברי רבי ישמעאל שמעתי הד לדבריך – לתחושתך שהעולם בו אנו חיים הוא עולם שאולי לא ראוי להביא לתוכו ילדים. למרות הד זה ברור שרבי ישמעאל לא היה אומר דברים אלו על מצבך היום.
 
המקורות האחרונים מתייחסים לרצון להיות הורים טובים לילדים שלנו. במספר תשובות של הרב הנקין ז"ל בשו"ת בני בנים, הוא מתייחס לכך שמצוות פרו ורבו אינה רק ילודה אלא גם גידול של ילד. הרב הנקין מתייחס לנושא זה בכמה הקשרים, בניהם לגבי ההיתר לדחות הריון אחרי שנולד ילד אחד כדי שיהיה אפשר לגדלו. (שו"ת בני בנים חלק ב סימן לח). האחריות על גידול ילדים היא מרכזית מאוד בספרות התורנית. תשובות אלו הן מקור בו ניתן לראות שהאחריות יכולה להפוך לאתגר שיש לחשוב עליו ולקבל סיוע כדי לעמוד בו. מקורות אלו הם חשובים כדי לחדד שהשאלה "האם אהיה הורה טוב" היא שאלה חשובה ובהחלט יש לה מקום. כפי שאת כותבת, יש לנו אחריות כלפי הילדים שלנו ויש לאחריות זו מקום חשוב מאוד בשיח התורני. כמובן שהמתח בין האחריות לבין היכולת לעמוד בה הוא נושא רחב שאנשים רבים שותפים לו.  
ההשלכה של חלק זה על שאלתך – לכמיהה שלך למשפחה וזוגיות יש ערך בתורה! וגם לחששות שלך יש מקום ויש מילים. נקודות אלו הן חשובות כדי שתרגישי שאת יכולה לנהל שיח של בירור עצמי גם בהקשר תורני רוחני. אין בעולם התורה זרות לטיעונים שלך ולקשיים שעולים בך, ואין זרות לכמיהה שלך לזוגיות.
 תשובה לשאלתך
אחרי כל מה שכתבתי אני רוצה לנסות לענות על שאלתך. פתחת בשאלות גדולות שיש לך לגבי עצמך בשאלת הבאת ילדים לעולם. החששות היו גם כלפי העולם וגם כלפי עצמך כאדם. ניסחת שאלות אלו כחששות, כהסתייגות וגם כהחלטה.
גם מבחינה הלכתית וגם מבחינה זוגית אנושית נקודה זו צריכה בירור יותר מעמיק.
הלכתית – כיוון שגם לך יש חלק במצוות עשה זאת, ויש לך השפעה ישירה על מצוות העשה של בן זוגך. חשוב להדגיש ששאלות אלו אינן שאלות כן או לא, יש מנעד רחב גם במצד ההלכתי של קיום מצוות פרו ורבו וגם בהסתייגויות ובחששות שאת מתארת.  לימוד הנושא ובירור עמדתך שיעשו בעומק ובנחת יעזרו לך למצוא את מקומך בתוך מנעד זה. בנוסף, מבחינה הלכתית יש לך חובה שלא להונות את בן זוגך. בן זוגך צריך להיות מודע באופן הכי ישיר ברור ומפורש ללבטיך בנושא זה, על מנת שתכנסו לקשר מתוך גילוי לב ואמון.
אנושית –  כיוון שכניסה למערכת זוגית היא כניסה לחוזה של ברית בין שניכם ונושא הילודה הוא חלק מהותי בחוזה, גם אם אי אפשר לקבל החלטות עכשיו ולא נכון לקבל אותן עכשיו כי הרבה דברים יכולים להשתנות – צריך להבין יותר היכן את נמצאת בשאלה זו. בנוסף, שתי השאלות שלך על העולם בו את חיה ועליך כאדם – גם דורשות  עיבוד יותר מעמיק הבירור הוא גם בינך לבין עצמך וגם עם בן זוגך, אך אפשר בהחלט להעזר גם במורה רוחני/ת או בגורם טיפולי כחלק מבניה וחיזוק של קשר כחלק מהפיתוח שלו להבשלה. אם תרצו בכך נוכל לנסות להציע כתובות לליווי כתובות רבניות או טיפוליות. כאמור אין כאן הכרח אלא המלצה.
נקודה חברתית פסיכולוגית נוספת – שיח זוגי בנושא הילודה מלווה את הזוג לאורך שנים רבות. עכשיו את מתחילה את השיח ומכינה את הדרך להמשך, השאלה הזו תשוב ותעלה פעמים רבות במהלך חייכם המשותפים. ביניכם ואל מול המשפחות שלכם והסביבה בה אתם חיים. כמו כן, היחס לשאלה עשוי להשתנות עם הגיל ועם חוויות החיים אותן תעברו. כפי שכתבת, את כרגע בעמדה מסתייגת ולא שוללת. עמדתך עשויה להשתנות במהלך השנים, במיוחד חשוב לקחת בחשבון את השיקול שחלון הפוריות שלך מוגבל ולכן יגיע שלב בו החלטתכם תשפיע לאורך כל חייכם עד זקנה ושיבה.  
לכן, למרות שבמבט ראשון עלתה משאלתך תמונה שמציגה את הנתונים המוחלטים, במבט שני נראה שיש הרבה בירור פנימי וזוגי שצריך לעשות.
בסיום אשוב לכותרת בדבריך– האם תזכי לבנות בית בישראל. בע"ה כן! אולם השאלות הכבדות שהעלית ימשיכו ללוות אותך גם בעתיד, ואני ממליצה לך למצוא מערכת תומכת לאפשר לך להכיל ולהתמודד עם החיים המורכבים שלנו ולמצוא בהם את אושרך בדרך התורה, המצווה והשלום כפי כוחך.
יעל
הרבנית יעל שמעוני היא רמ"ית וסגנית בישיבת דרישה וחברת צוות הניהול של שו"ת משיבת נפש
 הרחבה:### שאלה  
 מדוע הקדוש ברוך הוא בחר אותנו מכל העמים? 
 . ### תשובה  
 שלום לך,
שאלת שאלה כל כך טובה וגם לא פשוטה. 
אכן אנו אומרים "אשר בחר בנו מכל העמים" ו/או 'אתה בחרתנו מכל העמים' בכל בוקר בברכות התורה, בכל ברכה של עליה לתורה, בתפילת השבת ובקידוש של ימים טובים ולכאורה הדברים אמורים להיות פשוטים. 
אולם, ישנן שאלות ביהדות ובאמונה שניתן לומר עליהן שהשאלות טובות מהתשובות. וכן, לעתים יש שאלות שהתשובה הכנה ביותר שניתן לענות היא – אין אנו יודעים. 
כזו, למשל, היא השאלה 'מדוע ברא הקב"ה את העולם'? מי באמת יכול לתת תשובה לשאלה עצומה זו?? שאלתך 'מדוע בחר הקב"ה דווקא בעם ישראל', גם היא שאלה כזו, שלעולם לא נוכל לתת עליה תשובה מדויקת. האם בחר בנו בשל אבינו אברהם? ייתכן. האם זו תשובה מספקת? לא, משום שאברהם כפי שכתוב בספר בראשית היה ל'אב המון גויים'. וכמו כן, את התורה בסופו של דבר נותן א-להים לעם ישראל ולא ליחיד כזה או אחר. 
כאמור, אני סבורה שכמעט בלתי אפשרי לענות על שאלה זו ולכן עדיף בעיני לשאול: 
מה זה אומר? מה עלינו לעשות בתור העם שהקב"ה בחר לתת לו את התורה? במה זה כרוך?
אציע בפנייך מספר אפשרויות הקיימות במחשבה היהודית. וזה שלך לבחור מי מהתשובות מתיישבת בליבך יותר.
הרב צבי יהודה הכהן קוק זצ"ל כותב בספרו 'התורה הגואלת' (קי, יג) שהתורה קדמה לעולם והיה צריך להכין כתובת בעולם כדי לשלוח דרכה את התורה שהיא 'מכתב מאלוקים'. להבנתו אין העולם יכול להתקיים ללא ישראל וללא התורה. העולם נברא למען תת את התורה לעם ישראל. 
מבלי שהדברים כתובים במפורש, אני שומעת בדבריו שיש לעם ישראל אחריות גדולה בקיום התורה על מנת לקיים את העולם. מה בדיוק פשר אחריות זו? 
א. לצורך נתינת התורה לעולם
אחד ההסברים נעוץ בעובדה שהמכנה המשותף לכל נוסחי התפילות והברכות הללו הוא שבחירת עם ישראל קשורה קשר הדוק עם מתן התורה והמצוות. 
בברכת התורה: "אשר בחר בנו מכל העמים ונתן לנו את תורתו." 
בברכת אהבה: "אהבת עולם בית ישראל עמך אהבת, תורה ומצוות חוקים ומשפטים אותנו למדת" וכו'. 
התיאור של עם ישראל כעם נבחר מופיע תמיד כבסיס לקבלת המצוות וקיום התורה. אם כך, ניתן לומר שבחירת עם ישראל מכל העמים מצומצמת רק לעניין התורה והמצוות, אך בכל שאר הנושאים של חיי האדם והמציאות האנושית בני האדם שווים כברואים בצלם א-להים. 
הרב אברהם יצחק הכהן קוק בפירושו לסידור "עולת ראיה" (חלק א' עמ' ס') מבאר את ברכת התורה "אשר בחר בנו מכל העמים ונתן לנו את תורתו" וזו לשונו: "הבחירה האלוקית בישראל, זאת היא סגולתה המיוחדת של כנסת ישראל, שהוא דבר העומד ממעל מכל למוד, למעלה מכל הבנה ומכל הסתגלות מעשית".
כלומר, לאומות יש סגולות שכליות, מוסריות, תרבותיות וכו', אך יחודם של ישראל הוא בסגולתם האלוקית, תפקידם של ישראל הוא השכנת האלוקות בעולם. האומות יכולות לפתח את העולם מבחינה מדעית, טכנולוגית וכו', ותפקידנו לתת את "היעד האלוקי" המוסר הגבוה למעשי האדם.
ובמילים של הרב זצ"ל (עולת ראי"ה שם):
"הסגולה הזאת היא היא הבסיס לכל הלמוד ולכל הקיום הפעולתי של תורה, והיא היא המשלימה את כל העולם האנושי של כל העמים, שרק אז יש לכל התכסיסים של סגולת האדם אחרית ואחיזה אידיאלית אמתית אלוקית במציאות, ע"י מה שמתוך כללם נבחרה אומה קדושה זו, המופיעה באצילות קדושתה של תורה, להאיר את כל המחשכים ולהגיה אור יקרות על כל האורות הרוחנים והמעשיים אשר לכל העמים תחת כל השמים".
ב. מתוך אהבת ה'
דגש שונה נותן הרב חיים בן עטר (אור החיים הקדוש). בפירוש לפרשת יתרו (שמות יח', כא') הוא שואל, כיצד זכה יתרו לקבל פרשה כל כך חשובה שבמרכזה קבלת התורה, שתקרא על שמו? ועונה: 
"ונראה כי טעם הדבר הוא להראות ה' את בני ישראל הדור ההוא וכל דור ודור, כי יש באומות גדולים בהבנה ובהשכלה, וצא ולמד מהשכלת יתרו בעצתו ואופן סדר בני אדם אשר בחר, כי יש באומות מכירים דברים המאושרים, והכונה בזה, כי לא באה הבחירה בישראל, לצד שיש בהם השכלה והכרה יותר מכל האומות, וזה לך האות השכלת יתרו, הא למדת – כי לא מרוב חכמת ישראל והשכלתם בחר ה' בהם, אלא לחסד עליון ולאהבת האבות …"
והבחנה זו נמצאת גם בפירושו של ה"כלי יקר" בדברים ז', ז' (פרשת ואתחנן) על הפסוק "לא מרבכם מכל העמים חשק ה' בכם ויבחר בכם" שמבאר – שבחירת ישראל לא נובעת בגלל ריבוי זכויותיהם אלא "כי מאהבת ה' אתכם".
מדוע ה' אוהב אותנו? שוב נראה לי שהתשובה המדויקת לכך היא – שאין ביכולתנו לענות על כך באמת. אולם הפסוקים הרלוונטים בספר דברים פרק ז הם חשובים מאד להעמקה בנושא – 
 ו כִּי עַם קָדוֹשׁ אַתָּה, לַה' אֱלֹהֶיךָ:  בְּךָ בָּחַר ה' אֱלֹהֶיךָ, לִהְיוֹת לוֹ לְעַם סְגֻלָּה, מִכֹּל הָעַמִּים, אֲשֶׁר עַל-פְּנֵי הָאֲדָמָה.  ז לֹא מֵרֻבְּכֶם מִכָּל-הָעַמִּים, חָשַׁק ה' בָּכֶם–וַיִּבְחַר בָּכֶם:  כִּי-אַתֶּם הַמְעַט, מִכָּל-הָעַמִּים.  ח כִּי מֵאַהֲבַת ה' אֶתְכֶם, וּמִשָּׁמְרוֹ אֶת-הַשְּׁבֻעָה אֲשֶׁר נִשְׁבַּע לַאֲבֹתֵיכֶם, הוֹצִיא ה' אֶתְכֶם, בְּיָד חֲזָקָה; וַיִּפְדְּךָ מִבֵּית עֲבָדִים, מִיַּד פַּרְעֹה מֶלֶךְ-מִצְרָיִם.  ט וְיָדַעְתָּ, כִּי-ה' אֱלֹהֶיךָ הוּא הָאֱלֹהִים:  הָאֵל, הַנֶּאֱמָן–שֹׁמֵר הַבְּרִית וְהַחֶסֶד לְאֹהֲבָיו וּלְשֹׁמְרֵי מִצְוֺתָו, לְאֶלֶף דּוֹר.  י וּמְשַׁלֵּם לְשֹׂנְאָיו אֶל-פָּנָיו, לְהַאֲבִידוֹ:  לֹא יְאַחֵר לְשֹׂנְאוֹ, אֶל-פָּנָיו יְשַׁלֶּם-לוֹ.  יא וְשָׁמַרְתָּ אֶת-הַמִּצְוָה וְאֶת-הַחֻקִּים וְאֶת-הַמִּשְׁפָּטִים, אֲשֶׁר אָנֹכִי מְצַוְּךָ הַיּוֹם–לַעֲשׂוֹתָם.
הפסוקים מעלים שני פנים לעם ישראל, עם קדוש ועם סגולה. 
לאור זאת, מבחין המלבי"ם בין הכינויים השונים לעם ישראל. (שמות יט ה ד"ה והייתם לי): "יש הבדל בין עם סגולה ובין עם קדוש. שסגולה היא דבר שחשוב מצד הבחירה, דבר שיקר בעיני בעליו מצד החן והיופי וישים אותו באוצר מיוחד כמו סגולת מלכים והמדינות, ונקראו עם סגולה מצד שבחר ה' בהם אף שאינם עבדי ה' וגוי קדוש.
אבל עם קדוש נקראו בעת יתקדשו ויתרוממו מצד קדושת מעשיהם … שעם קדוש מציין מעלתם מצד קדושת מעשיהם, ועם סגולה מציין מה שבחרם ה' בלא שום הכנה מצדם (דברים כו', יח')".
דברים דומים ונוקבים יותר אומר פרופ' ישעיהו ליבוביץ בדבריו לפרשת קדושים ומדגיש שהבחירה בעם ישראל היא לא משום שהוא טוב יותר מאחרים, אלא כי קיבל תפקיד מהא-ל. זו אחריות מאד גדולה ומשימה לא פשוטה שאם לא עומדים בה, נענשים. ולכן אסור לחשוב שהעובדה שה' בחר בנו הופכת אותנו לחסינים. להיפך, לקב"ה יש הרבה ציפיות מאיתנו. 
ג. להמחיש את ערך השוני
ועוד גישה אחת אחרונה וחביבה עלי מאד, אני מבקשת להכיר לך, זו של הרב הלורד פרופ' יונתן זקס זצ"ל. הרב זקס הרבה לדבר על כך שבשונה מהנצרות והאסלאם שהן דתות מסיונריות, דהיינו המבקשות להפוך את כל העולם להאמין בדרכם, היהדות לא מבקשת מהעולם להיות יהודי, אלא דוגלת בכך שאלוקים הוא אוניברסלי והתורה היא פרטיקולרית. כלומר, עם ישראל קיבל תורה שהיא עבורו, שהיא המכשיר של עם ישראל לעזור לו להשמיע קול מסוים בעולם. אחת המשימות היא להביא את העולם להאמין בבורא עולם, לא בתורה. ולכן אין לנו בעיה עם קיומן של דתות אחרות העובדות את אלוקים בדרכים שונות. 
בספרו (המאד מומלץ) 'רדיקלית אז רדיקלית עכשיו, מורשת הדת העתיקה בעולם' מציין הרב את העובדה ההיסטורית שבמשך דורות רבים היה הרעיון של 'עם סגולה' מקור לגאווה יהודית, זכות שמימית אשר ליכדה את היהודים סביב זהותם הייחודית. אלא שבחברה בת ימינו מתפרש רעיון זה כגזעני ומתנשא והוא מעורר אי־נוחות. השונות כבר איננה אידאל, להפך. וכאן, מחדש הרב זקס רעיון מהפכני ומרתק ומתרגם את מושג הנבחרּות היהודית לשפת הדמוקרטיה הליברלית, בדרך שאינה מביעה עליונות כלשהי על פני שאר התרבויות והעמים. 
אמונת ישראל מצהירה על אחדות האל ועל רבגוניותו של האדם. עם ישראל נבחר להיות שונה כדי לדאוג לשונות האנושית ולהפגין את חשיבותה בעיני א-לוהים. רעיון זה יסודו באמונה כי כל אדם נברא בצלם א-לוהים ויש לכבד את השונות וההבדל ביו בני אדם. ושכולם, כולל אלה שהעולם מפנה להם עורף וגורם להם עוול – יקרים לליבו של א-לוהים. וכדי להמחיש את האמת הזאת, הוא בוחר בישראל, העם הנקרא להיות שונה מן האחרים, כדי להוכיח שהשוני חשוב. האחיזה בזהות היהודית ובייחודה טעונה אפוא מטען של שליחות — לכבד את האחר, (על כך הרחיב בספרו 'לכבוד השוני: כיצד נוכל למנוע את התנגשות התרבויות?)
בקישור כאן תוכלי לשמוע את הרב מדבר על הנושא.
לסיכום, אמנם לא עניתי ישירות על שאלתך וזאת רק משום שאני מאמינה שאין לנו אפשרות אמיתית לענות על שאלה זו. מה שניתן לנו לעשות הוא להבין מה משמעות הדברים עבורנו, כיצד זה אמור להשפיע על איך שאנו חיים את חיינו באחריות, כלפי עצמנו, עמנו ואף על כל העולם. 
מברכת אותך שתמשיכי לשאול שאלות קשות, ושתדעי למצוא תשובות טובות וגם לגלות שאין תשובות לכל השאלות(:
בהערכה רבה
יפית
 ### שאלה  
 שלום, ברוך ה' מתפללת תפילת מנחה יחיד כל יום ועד היום דילגתי על חלקי וידוי ותחנון.
רציתי לשאול אם ואיך מותר לי להגיד בתפילת יחיד את החלקים האלו בתפילה.
(במקרים בהם מתפללת עם הציבור משתתפת בחלקי תפילה אלו)
תודה רבה!
 . ### תשובה  
  
ניצן יקרה
שאלתך משמחת במיוחד מאחר שהקפדה על תפילות היא  מאתגרת מאד לנשים – הן משום שבחינוך הבנות לא מדגישים חיוב זה, והן משום הקושי האובייקטיבי הנובע מסדר יומן העמוס והתובעני של נשים רבות. 
לשאלתך, התשובה הקצרה היא שאת רשאית לומר תחנון בתפילת מנחה ביחידה, אלא אם כן את נוהגת כמנהג קהילה שבה לא אומרים תחנון במנחה כלל, או שאת נוהגת כמנהג נשים במשפחתך או בקהילתך שאינן נוהגות לומר תחנון. לא כאן המקום לפרט את דיני אמירת התחנון בציבור וביחיד, אך ראוי כמובן לכל מי שנוהגת לומר תפילה זו לדעת את פרטי הדינים.[1]
על פי אחדים מהפוסקים בדורנו נשים נהגו שלא לומר תחנון. בספר הליכות בת ישראל אומר  הרב יצחק יעקב פוקס בשם שו"ת מחזה אליהו,[2] שנשים לא נהגו לומר תחנון, וכך מביא גם בעל הפסקי תשובות.[3] אך על פי קול אחר, אפשר להסיק שיש נשים שנהגו לומר תחנון.  בספרו "כף החיים" פוסק הרב יעקב חיים סופר שגם נשים מקבלות שכר על תפילה. מסיבה זו הן רשאיות להוסיף את כל חלקי תפילת הרשות, ועל כן, הוא אומר, "נוהגות הנשים שיודעות ללמוד להתפלל כל סדר התפלה כמו האנשים אין פחות מפרשת העקידה עד סוף עלינו לשבח". מכך שהוא לא השמיט את התחנון מסתבר שבניגוד לרב פוקס, הוא הכיר מנהג על פיו נשים נוהגות לומר גם תחנון. ואכן גם הרב עובדיה  יוסף פוסק שיש לנשים רשות לומר תפילה זו, למרות שאינן מחויבות בכך[4] (ראי הרחבה).
שאלת המנהג היא משמעותית ביותר לעניין אמירת תחנון בשל אופיו הייחודי של חלק זה בתפילה. התחנון מורכב מוידוי, י"ג מידות, פיוטי סליחות, נפילת אפיים ותפילת סיום. אמירת י"ג מידות היא תפילת ציבור הנאמרת בקדושה, ולכן בניגוד לשאר חלקי התחנון אין היא נאמרת ביחיד כלל. אבל שאר חלקי התחנון נחשבים לתפילת רשות (ראי הרחבה), והם אינם תלויים בציבור ובמניין. אמנם כבר בגמרא אנו שומעים על מנהג חכמים ליפול על פניהם כחלק מהתפילה (ראי הרחבה), אך לא נקבעו נוסח וסדר קבועים במובן שנקבעו לקריאת שמע וברכותיה ולתפילת העמידה. מכיוון שכך אומר הרמ"א ב"דרכי משה" שדיני התחנון תלויים במנהג.[5]
מצד שני נפילת האפיים נחשבת לחלק מחלקי התפילה עד כדי כך שנאמר עליה ש"תפילה אריכא היא".[6] לפיכך אומר השולחן ערוך, שאין להפסיק בין תפילת העמידה לבין נפילת אפיים (ראי הרחבה). כאשר כף החיים והילקוט יוסף פוסקים שנשים אומרות את כל התפילה, הם מסתמכים על כך שחלקי התחנון שנאמרים ביחיד כלולים במסכת התפילה הרגילה. ואכן התחנון נאמר בשתי תפילות החובה, שחרית ומנחה.[7]
אופי התחנון, ומרכיב הרשות בתחנון באים לידי ביטוי בכך שלא אומרים תחנון במועדים וכשיש סיבות מקומיות לימי שמחה. בחסידויות מסוימות אף נמנעים מלומר תחנון במנחה כדי להתרחק ממסורת הקבלה שמחמירה מאד לגבי האיסור לומר נפילת אפיים בשעות הלילה (ראי הרחבה).
לכאורה התשובה לשאלתך צריכה להיות תלויה במנהג, וכל שעלייך לעשות הוא לברר מה המנהג במשפחתך. אולם, מסיבות שקשורות להיסטוריה של עם ישראל בדורות האחרונים, במשפחות רבות נקטעו מסורות שעברו מאם לבתה לגבי מנהגי התפילה האישיים. אם חשוב לך לפעול כפי מנהג משפחתך את יכולה לנסות ולבדוק האם היה מנהג כזה בידי קרובות משפחה או במקום שממנו מגיעה משפחתך. באין מנהג כזה, עלייך להחליט מהו הנוהג שאת מעוניינת לאמץ. לשם כך ייתכן שכדאי לך לשאול את עצמך מהי משמעות אמירת התחנון לגבייך?
על פי מסורת אבותינו אנו עומדים בזמן התפילה, כאדם העומד לפני המלך. העמידה לפני הקב"ה כמלך, מדגישה גם את זקיפות הקומה האנושית למול הקב"ה. עמידתו של היחיד כישות חד פעמית בעולמו של הקב"ה הוא חלק חשוב מהתנהגותנו כיהודים, אולם יש להיזהר שהיא איננה הופכת לגאווה במובן השלילי של המילה.
לכן קיים התחנון. ייתכן לומר שבתחינה אנו מבטאים בגופינו את הכרת אפסותנו למול הקב"ה. בנוסף, התחינה מבטאת את צרכינו האישיים ולכן קל יותר להרגיש את הקירבה הנפשית לקב"ה בתחנון מאשר בחלקי תפילה אחרים. ואכן, בדיני נפילת אפיים מסביר הטור שיש חשיבות בכך שהתפילה כולה נעשית בשלושת המצבים, עמידה, ישיבה, ונפילת אפיים. הוא מסביר שבסוף סדר התחנון כבר "…התפללנו בכל ענין שיוכל אדם להתפלל, בישיבה ובעמידה ובנפילת אפים כאשר עשה משה רבינו דכתיב ואשב בהר וכתיב ואנכי עמדתי בהר וגו' ואתנפל לפני ה'…" גם אם נפילת אפיים ממש לא תמיד נכללת באמירת התחנון, הרי עצם אמירת התפילה בסגנון של תחנונים, תורמת להשלמת עבודת ה' היומית. ואכן אמר הרב סולובייצ'יק לגבי הוידוי שהוא תורם ל"חיסול הגאות והשחצנות של נפש נושאת-עין, חיסול המביא לידי הסגר-טהרה והעלאה מתהום של חלאה."[8]  על פי דעתו של כף החיים שהוזכרה לעיל, שנשים נוהגות לומר את כל חלקי התפילה, ייתכן ואפשר לומר שהן גם לוקחות חלק בכל מצבי התפילה, ותפילתן לא תהיה שלמה אם לא יתפללו גם בתחנונים.
אם את לא יכולה להישען על מנהג קודם, אך לעומת זאת את מרגישה שתפילת התחנון תורמת לסדר יומך אותו מרכיב שמעמיק עבודת ה' שלך, הרי, בהיעדר מניעה אחרת, יש בידייך סיבה חשובה לומר סדר תחנון גם בתפילת המנחה ביחידה.
 
                                                                                      בברכה שתמצאי תמיד חפץ בתפילתך
                                                                                                                                 הרבנית חנה השקס
הרחבה:
מבנה התחנון: 
בשאלתך את מזכירה את אמירת "וידוי" ו"תחנון" ולכן יש להאיר שחלק התפילה שאנו מכנים "תחנון" מורכב מכמה חלקים. התחנון מתחיל בוידוי ("אשמנו, בגדנו…") ממשיך באמירת י"ג מידות, "נפילת אפיים", פיוטי סליחות, וקטע סיום ("ואנחנו לא נדע"). סדר הדברים משתנה בנוסחי התפילה של העדות השונות. אמירת י"ג המידות נחשבת דבר שבקדושה, ולכן כמו בסליחות, לא אומרים אותה במקום שאין מניין. לגבי "נפילת אפיים" ישנם מנהגים שונים. בתפילה זו מניחים את הראש על הזרוע כשהוא מופנה בהטייה, ואומרים פרק תהילים ו' לפי מנהג האשכנזים, ותהילים כ"ה, לפי עדות המזרח. מקובל שלא לומר "נפילת אפיים" במקום שאין ספר תורה או לפחות בתפילת יחיד שאיננה מכוונת לזמן תפילת ציבור במקום קרוב. בימים שני וחמישי מוסיפים פיוטי סליחות על פי מנהג העדות השונות.
מקור המנהג: 
בדברי חז"ל מוזכרת "נפילת אפיים" מספר פעמים. במסכת מגילה דף מגילה כב ע"ב. במסגרת הדיון בסדרי הקריאה בתורה במעגל השנה מסופר על רב שהגיע לבבל ביום של תענית ציבור, קרא בתורה, ולא נפל על אפיו. אחת ההסברים למנהגו הוא החשש ממראית עין של עבודה זרה. נפילת אפיים בפישוט ידיים ורגליים, או על רצפת אבנים מחוץ לבית המקדש עלולה להיראות כהשתחוויה, או סוג מסוים של עבודה זרה. בסוף הסוגיה נאמר על אביי ורבא שהם נפלו על צידיהם ולא על פניהם. אפשרות נוספת של הסבר להימנעות של רב היא מדין בשם רבי אלעזר שלא מתיר לאדם חשוב ליפול על אפיו אלא אם כן ייענה כמו יהושע בן נון שנפל על אפיו אחרי המפלה בעי (יהושע ז). הסבר זה מראה את החשיבות שייחסו חז"ל לתפילה של תחנונים, ולחשש למעמדו של אדם חשוב אם תפילתו לא תיענה. חיזוק להבנה זו אפשר ללמוד ממסכת בבא מציעא דף נ"ט שם מסופר על רבי אליעזר בן הורקנוס שהחרימוהו חכמים. אשתו, אמא שלום מנעה ממנו ליפול על אפיו, או להתכוון בעת נפילת אפיים משום החשש שכוחה של תפילה זו עלולה לגרום למותו של אחיה, רבן גמליאל. פרטים שונים בשני סיפורים אלה מהווים בסיס להבנת מנהג נפילת האפיים ולפסיקה ההלכתית לגבי גדריה.
הרמב"ם אומר בהלכות תפילה וברכת כהנים פרק  ט' הלכה ה, שלאחר סיום חזרת הש"ץ של תפילת העמידה שליח הציבור "ישב ויפול על פניו ויטה מעט הוא וכל הציבור ויתחנן והוא נופל וישב ויגביה ראשו הוא ושאר העם ומתחנן מעט בקול רם מיושב ואחר כך יעמוד שליח ציבור לבדו ואומר קדיש…" בפרק ה, בהלכה ט"ו מלמד הרמב"ם שאין "נפילת פנים בשבתות ובמועדות, ולא בראש השנה, ולא בראשי חודשים וחנוכה ופורים, ולא במנחה של ערבי שבתות וימים טובים, ולא בערבית שבכל יום."
הטור מקדיש את סימן קל"א בחלק אורח חיים להלכות נפילת אפיים ומצטט את הרמב"ם ורב נטרונאי גאון המפרטים את ההלכות שכבר הזכרנו על פי התלמוד. הטור גם מוסיף בשם רב נטרונאי ש"נפילת אפים בציבור על פניהם אחר התפילה רשות היא." עובדה זו, שנפילת אפיים היא רשות היא בעלת השלכות לכאורה סותרות. הרב יצחק גיאת מוכיח מכך שאמא שלום אשתו של רבי אליעזר היתה מבטלתו מלומר תחנונים אחר התפילה, כדי שלא יזיק לאחיה, שנפילת אפיים היא רשות, שהרי היא לא היתה מצליחה בכך אם זו הייתה תפילת חובה.[9]  לעומת זאת בבית יוסף בסימן קל"א מובאים דברי תלמידי הרשב"א הלומדים מהסיפור של רבי אליעזר בן הורקנוס שאין לדבר בין תפילה לתחינה. מכאן מסיק ארחות חיים בשם הגאונים, ומהר"י אבוהב שאין לדבר בין תפילה לתחינה "דכולה כעין תפילה אריכא היא". המשמעות היא שנפילת אפיים מחוברת וקשורה לתפילת העמידה. כלומר, מצד אחד אמירת התחנון ונפילת אפיים הם רשות, ולכן מכריעים להקל בזמן שיש חתן בבית, למרות שלא מדובר באחד מימי השמחה הקבועים בהלכה. אבל מצד שני ישנה הקפדה משמעותית על כך שלא תהיה הפסקה בין התפילה שנקבעה בהלכה כתפילה שמחויבים בה יום יום, לבין אמירת התחנון.
תחנון כתפילת רשות: 
להלן אוסף מקורות שמהם עולה הגדר של התחנון כתפילת רשות והמשמעויות ההלכתיות שלל הדבר:
טור אורח חיים סימן קל"א, בסוף: 
ורב נטרונאי כתב נפילת אפים בציבור על פניהם אחר התפילה רשות היא
בית יוסף, שם 
על דברי הטור, "ואין נופלין בבית החתן":  משום דרשות הוא אין נופלים בבית החתן.
דרכי משה שם ס"ק ה:
וכן האריך בתשובת בר ששת דנפילת אפיים הוא רשות ולכן כל דיניו במנהגא תליא מילתא.
ברכי יוסף, אורח חיים סימן קלא ס"ק י"ג:
כשיש ספק אם יפלו על פניהם יותר טוב שלא ליפול, דנפילת אפים רשות, ואם לא יפול אין בכך כלום. הרב החסיד מהר"ר יעקב מולכו בתשובותיו כ"י סי' קמ"ה.
 
תחנון בתפילת מנחה:
תפילת מנחה היא תפילת חובה כמו תפילת שחרית ואחריה, כמו אחרי שחרית, אומרים תחנון. על פי המובא לעיל מבית יוסף סימן קל"א מדברי ארחות חיים בשם הגאונים, בספר אוהל מועד, התחינה היא חלק מהתפילה, ולכן יכול להיחשב כהמשך ישיר לתפילת המנחה. אין כאן המקום להיכנס לדיני תפילת נשים וחיובן, אך נשים שמתפללות שתי תפילות ביום, וביכולתן לומר יותר מהחיוב הבסיסי (ברכות השחר, קבלת עול מלכות שמים, ותפילת העמידה), רשאיות להוסיף גם את תפילת התחנון כאחד מחלקי התפילה הרגילים.
 
 
 
חנה השקס היא עמיתה בשנה החמישית בתכנית למנהיגות הלכתית במדרשת לינדנבאום (אור תורה סטון). היא בעלת דוקטורט בפילוסופיה כללית מטעם האוניברסיטה העברית בתחום הפרגמטיזם האמריקאי. ספרה Rabbinic Discourse as a System of knowledge, "The Story of Torah is Equal to the All" דן בתלמוד התורה ובדרכי פסיקת ההלכה הרבנית תוך כדי שימוש בעקרונות הפילוסופיה הפרגמטיסטית בת ימינו. חנה עסקה במשך שנים רבות בהוראת תנ"ך וספרות בתיכונים שונים, וכן שמשה כמרצה ליהדות, תנ"ך, מחשבת ישראל ולימודי נשים במכללה לחינוך יהודי בקליבלנד אוהיו. היא שמשה כמרצה בתחומים שונים באוניברסיטת בר אילן ובאוניברסיטה העברית וכיום מלמדת קורסים במחשבת ישראל, תנ"ך, הלכה, וגמרא במסגרות השכלה גבוהה שונות. חנה מתגוררת בירושלים עם בעלה, פרופסור פנחס השקס, ולהם ארבעה ילדים.
 
[1] לנוחותך, מצורפם קישורים לדינים אלו, על פי מנהגי העדות מפסקי הרב עובדיה יוסף, ומפסקי הרב אליעזר מלמד: https://bit.ly/2NyYXJG; https://www.yeshiva.org.il/midrash/2779.
[2] הרב פסח אליהו פאלק (תש"ד-תש"ף), פוסק בן זמנינו מאנגליה.
[3] בעל פסקי תשובות הוא הרב בן ימינו שמחה בן ציון אייזיק רבינוביץ, המכהן כרב קהילה ברמת שלמה. הוא מתבסס על "הליכות בת ישראל", וגם מפנה להסבריו של הרב פוקס (פסקי תשובות, אורח חיים סימן קל"א, סעיף א, הערות 3, ו-4 שם).
[4] ילקוט יוסף מהדורת תשס"ד, תפלה כרך ב, סי' קלא הערה א עמ' שפד
[5]  טור אורח חיים סימן קל"א בשם רב נטרונאי גאון, בית יוסף ודרכי משה הקצר שם.
[6] בית יוסף אורח חיים סימן קל"א בשם הגאונים, אורחות חיים, ומהר"י אבוהב.
[7][7] תחנון לא נאמרת בתפילת ערבית, תפילת הרשות, גם משום שאין נוהגים להתפלל מתוך נפילת אפיים בשעות הלילה.
[8] http://www.daat.ac.il/daat/tfila/raayonot-2.htm, נדלה 11/2/21.
 
[9] מובא אצל הרב אליעזר מלמד, דיני נפילת אפיים ותחנונים בהערה הראשונה. https://www.yeshiva.org.il/midrash/2779### שאלה  
 התעוררתי ב5 בבוקר מחלום על אחי הבכור שנפטר לפני כעשור. לפני השינה שוחחתי עם חברה על חרדותיה וחרדותיי ממחלת הסרטן.
בחלום, אחי מבשר לי שיש לי סרטן ושנותרו לי כמה שנים לחיות, כשאני שואלת כמה שנים הוא עונה שלא יכול לענות על זה ורק אחרי בכי ותחנונים מצידי הוא אומר שאזרוק מספרים והוא יגיד כן או לא, כך יוצא שתשובתו הנה 15 שנים.
אמרתי לו בחלום שאלך לרופאים טובים ופרטיים אם צריך, הוא ענה שזה משמיים ואין דרך לשנות את זה .מבעית ומלחיץ. אודה לעזרתכם במתן עזרה לפתירת החלום
 . ### תשובה  
 שלום יקרה,
חלומות בכוחם לטלטל אותנו, כפי שנשמע מדברייך שאכן חלומך טלטל אותך.
ישנם בחז"ל מספר אמירות בנוגע לחלומות.
חז"ל מסבירים שאנו חולמים על מה שמעסיק אותנו, "אין מראין לו לאדם אלא מהרהורי ליבו" (מסכת ברכות נ"ה עמוד ב).
כך את מספרת, שאכן החלום הופיע לאחר ששוחחת עם חברה על מחלת הסרטן ועל מוות.
אך האם יש לחלום משמעות? האם הוא מספר לנו משהו?
ומה יעשה אדם שחולם חלום מטריד או מפחיד?
בהמשך הדף הגמרא מציעה מספר דרכים להתייחס לחלום כזה. תחילה הגמרא מסבירה ש"כל החלומות הולכים אחר הפה". את החלום ניתן לפרש בצורות שונות, אין לחלום פתרון אחד. הפירוש אותו מקבל החולם, הוא הפירוש שיש לו משמעות עבורו.
את יכולה לחשוב כיצד היית רוצה לפרש את החלום, מה בחלום נגע בך ואולי העיר בך משהו חיובי ומצמיח.
הגמרא מציעה הצעה נוספת – שאפשר לעתים להתעלם מחלום, חלום שמתעלמים ממנו הוא כמו איגרת שלא נקראה ועל כן אין לה משמעות עבור החולם כלל.
הגמרא מוסיפה שאם אדם חולם חלום שמטריד את מנוחתו, הוא יכול להיטיב את החלום.
הטבת חלום היא טקס שבו אפשר לאסוף שלושה גברים שיוצרים מעין בית דין הקובעים כי החלום הוא חלום טוב.
אם תרצי לעשות הטבת חלום, הנוסח מופיע בסידורים וכן מצורף כאן בקישור.
 
מקווה שהדברים מתיישבים על ליבך,
בתקווה שחלומותייך בעתיד יהיו טובים,
 
רחל וינשטיין### שאלה  
  עד כמה שידוע לי, הכלל הקובע את זמן קיום מצוות הפורים הוא היכן ישנתי. כלומר, אם אני ירושלמית וישנתי בליל יד באדר בתל אביב, אז אני מחויבת גם בקריאת מגילה בבוקר ובסעודה ומתנות לאביונים וכו'. כנ"ל הכלל לגבי אם אני תל אביבית וישנתי בירושלים בטו' באדר.
השאלה שלי היא כזו – השנה שיש פורים משולש, האם החיוב הוא על היכן אישן בליל טו' או בליל טז' (שביום שלו יש סעודה וכו')? ואחדד – אם אהיה בשבת במרכז ואחזור לירושלים במוצ"ש – האם אני מחויבת גם במצוות של פורים של ירושלים?
 . ### תשובה  
 שלום וברכה,
אפתח בשורה התחתונה: אם אינך ישנה בירושלים לא בליל י"ד ולא בליל ט"ו אינך מתחייבת בפורים בירושלים . לכן, אם תהיי בימים שישי ושבת בתל אביב ותסעי לירושלים במוצאי שבת – לא תתחייבי בסעודה ומשלוח מנות ביום א' כמו הירושלמים.  
 
הרחבה:
כפי שכתבת בשאלתך, השנה פורים משולש ואכן המצוות של פורים של ירושלים מפוצלות על פני שלושה ימים (שו"ע תרפח סעיף ו). אולם יש לדון האם המצוות שמקיימים אותן ביום ראשון אינן אלא תוצאה של חלוקה של מצוות הפורים שאינן נעשות בשבת והעברתן ליום ראשון מכוחו של פורים שחל ביום ט"ו. או שפורים עצמו הופך להיות פורים בן שלושה ימים.
הפוסקים התלבטו בשאלה אם כל החיוב הוקדם ליום שישי או שמא הוא חל כמו במקורו בשבת ורק מצוות מגילה ומתנות לאביונים הוקדמו ליום שישי מכוחו. אולם, בשום שלב לא העלתה האפשרות שפורים עצמו חל שלושה ימים. בפועל לדעת כל הפוסקים עיקר הפורים הוא בשישי ובשבת (י"ד וט"ו בלבד) וביום ט"ז רק מקיימים מצוות פורים שנדחו. הסיבה לכך היא שביום שישי ובשבת מקיימים את המצוות שהן עיקר היום. המצוות שמועברות ליום ראשון הועברו ליום זה משום היכר- כדי שלא יבלעו בתוך קדושת השבת.
משום כך, אין לליל ט"ז וליום ט"ז עצמו שום משמעות לגבי קביעת החובה של קיום מצוות הפורים. ועל כן, יש משמעות ללינה בירושלים רק אם היו בליל י"ד או בליל ט"ו. 
לכן, אם את "בן כרך" וישנת בירושלים ביום חמישי – יש מקום להסתפק האם התחייבת במצוות  בשבת וביום א'. במקרה כזה נוצרות כמה בעיות הלכתיות, ולכתחילה עליך להשאר לשבות בשבת בירושלים.
בשאלתך לא ציינת היכן תהיי ביום שישי. אם בעלות השחר של יום שישי תהיי בירושלים אז תשוב ותתעורר שאלתך, וכאמור – לכתחילה עליך לשבות בירושלים. אם יש אילוצים ולא ניתן לשבות בירושלים, אז את עדיין חייבת במצוות פורים, ויש לומר על הניסים בתפילה ובברכת המזון וכן את חייבת במצוות סעודה ומשלוח מנות ביום א.
אולם המצב שאת מתארת – לינה במוצאי שבת בירושלים – לא יחייב אותך במצוות הפורים. 
 
נעיין בסיבות והאופנים בהם חלקו חכמים את מצוות הפורים. מה קורה באיזה יום בפורים משולש?
כשיום הפורים דמוקפים, הוא יום ט"ו, נופל בשבת – חכמים הקדימו את קריאת המגילה ליום שישי, גזרה שמא אדם יטלטל את המגילה ארבע אמות ברשות הרבים בשבת במקום שאין בו ערוב (גמרא מגילה ה ע"א, דעת רבה).
מאחר וקריאת המגילה הוקדמה – גם חובת מתנות לאביונים הוקדמה. הגמרא מציינת שהסיבה לכך היא שהעניים מצפים למתנות אלו בזמן הקריאה, ולכן יש להצמיד את המצוות הללו. 
יום פורים עצמו חל בשבת – ובו אומרים על הניסים בתפילה ובברכת המזון. כמו כן יש קריאה מיוחדת בתורה בשבת זו בגלל פורים שחל בה – "ויבוא עמלק" (שמות יז, ח – טז). בנוסף, הגמרא במגילה דף ד ע"א מציינת שיש לדרוש בשבת זו בענייני נס פורים, וכך פסק המשנה ברורה (תרפח ס"ק טז). יש מהאחרונים שמוסיפים בשבת מנה מיוחדת כדי לעשות בה מעין סעודת פורים. 
את מצוות סעודת פורים עם משתה ומשלוח מנות מקיימים ביום ראשון. לכך יש כמה סיבות ונזכיר שתים מהן: הראשונה, שסעודת פורים בשבת לא ניכרת מספיק (כי היא דומה לסעודת שבת שגרתית). השנייה, שסעודת הפורים והשכרות שבה עלולות לפגוע באווירת השבת. 
לגבי משלוח המנות, יש מחלוקת בפוסקים האם לצרפו למתנות לאביונים ביום שישי (חזון איש) כיוון שמשלוח המנות הוא קשור למתנות לאביונים; או שיש להביאו בשבת, כיוון שמטרתו היא הוספת אחווה ואהבה ואין מניעה מלקיימה בשבת; או שמצווה זו קשורה לסעודה (כלומר – ביום ראשון) וגם עליה להיות ניכרת.  
העיקר להלכה – להביא משלוח מנות ביום ראשון, ויש שהוסיפו להביא בשבת ויש שהוסיפו גם בשישי כאמור. 
כאמור, במקרה שלך את פטורה מפורים "משולש" כזה, וכל מצוות הפורים חלות עליך רק בי"ד כפרזים.
פורים שמח וישר כח על השאלה.
יעל
 
 
הרבנית יעל שמעוני היא רמי"ת וסגנית בישיבת דרישה בראש צורים וחברת צוות הניהול של שו"ת משיבת נפש
 
 
מקורות:
שולחן ערוך אורח חיים הלכות מגילה ופורים סימן תרפח
סעיף ו
יום חמשה עשר שחל להיות בשבת אין קורין  המגילה בשבת, אלא מקדימים לקרותה בערב שבת, וגובים מעות מתנות עניים ומחלקים אותם בו ביום; וביום שבת מוציאים שני ספרים ובשני קורין: ויבא עמלק;  ואומרים: על הנסים; ואין עושים סעודת פורים עד יום אחד בשבת.
משנה ברורה סימן תרפח ס"ק טז
ושואלין[כד] ודורשין בו ביום בהלכות פורים כדי שיזכרו ענין היום וכשחל בחול יוצאין ע"י קריאת מגילה
להרחבה נוספת, ניתן לעיין בספרו של הרב יוסף צבי רימון "ערב פסח שחל בשבת".### שאלה  
  
שאלה
ההורים שלי גרושים, אבא שומר שש שעות בין בשר לחלב ואמא עכשיו שומרת שלוש שעות כבבית אביה…אני גרה עם אמא רוב הזמן, ואצלה קשה לי לשמור שש שעות. אמא כועסת עלי אם אני מביעה רצון לנהוג לפי המנהגים של אבא בבית שלה.  
כמה שעות אני צריכה לשמור בין בשר לחלב?
תודה רבה !!!
 . ### תשובה  
 שלום רב, לא פשוט לחיות במשפחה שיש לה מנהגים שונים.
ישנם כמה עקרונות הלכתיים בנושא זה:
אין לשנות מנהגך הרגיל וממנהג משפחתך. מנהגך הוא זה שהתחלת לנהוג בו בהיותך בת מצוה.
לבית צריך להיות מנהג אחד, כדי למנוע קטטה (=קונפליקט) וטעויות.
אישה גרושה יכולה לחזור למנהגי בית אביה, אלא אם כן יש ילדים – כי הם צריכים כאמור להמשיך מנהגיהם, ואז גם האם צריכה להמשיך איתם על מנת לאפשר זאת.
במקרי צורך מיוחדים ניתן לשנות מנהג, באמצעות התרת נדרים.
את חייבת בכבוד אמך, אסור לך להתבטא באופן מזלזל או לגרום לה לצער במכוון.
מכלל העקרונות הללו עולה שיש סדר עדיפויות לפיו את צריכה להתנהל:
אם אפשר לשוחח עם אמך באופן מכבד, ולהגיע להבנה שהדרך ההלכתית הנכונה דורשת ממך להמשיך לשמור על מנהגך ולנהל את הבית בהתאם – מה טוב. יתכן שהקושי של אמך עם רצונך לשמור שש שעות נובע לא מגופו של ענין אלא מהקונפליקט והרגשות השליליים כלפי אביך, ודוקא אם היא תבין שמדובר ברצונך-שלך היא תקבל אותו. זוהי הדרך הטובה ביותר, כי היא שומרת על כל העקרונות. 
אפשרות שניה היא שתמשיכי להקפיד על שש שעות בין בשר לחלב, בלי שאמך תצטרך להסכים לשנות את מנהגיה שלה או לטרוח במיוחד לשם כך – למשל, אם אתן אוכלות בשרי דווקא בערב, זה פותר את הבעיה כולה. 
אם שתי הדרכים הנ"ל אינן אפשריות – מסיבות טכניות או רגשיות – אז את יכולה לעבור לנהוג כמנהגי בית אמך, היות וזה ביתך העיקרי וזה המנהג בו. כבת הסמוכה על שולחן אמה את גם חייבת להמנע מלצערה וגם זקוקה לקשר בריא ביניכן, וגם מנהג הבית תקף עליך כבת בית.
איך את עוברת ממנהג למנהג?
כאן זה תלוי מה היה המנהג שהתחלת לנהוג בו כשנכנסת למצוות בגיל 12. אם באותו שלב הורייך עוד היו נשואים וחייתם לפי מנהג אביך – אז זהו מנהגך, ועל מנת לשנותו עליך לעשות התרת נדרים בפני שלושה בוגרים (בסוף התשובה נפרט כיצד). 
אם כבר בהיותך בת 12 ההורים היו גרושים והיית בת בית אצל אמך – אז מנהגה הוא מנהגך ואת יכולה להמשיך בו.
באופן כללי, העדיפות הראשונה היא המשך מנהג בית האב שהיה המנהג המשפחתי עד הגירושין, וניתן להתפשר על כך רק מתוך הקושי מול האם ורק כאשר בית האם הוא ביתה העיקרי של הבת. אם אין הדבר כן – כלומר במקרה של משמורת משותפת או משמורת האב – אזי אין אפשרות לשנות את מנהג הבת.
לשאלה זו יש גם פן רגשי משמעותי. המנהג שאנו נוהגים בו בביתנו הוא חלק מזהות הבית, מקשר אותנו לשושלת המשפחתית שלנו ומכיל בתוכו את תחושת השייכות וההמשכיות. הקונפליקט עם אמך על מנהג הבית קשור לשאלה מי את ומהי זהותך המשפחתית – ובעצם זוהי זירה נוספת בה באים לידי ביטוי הקרע בין הורייך וכאב שבתהליך הגירושין. מבחינה זו, ברור שיש קושי לדון עם אמך בהלכות בשר וחלב כאילו שאין לסוגייה זו מטענים נוספים.
יחד עם זאת, אולי באופן זה ההלכה מזמנת לך ולאמך הזדמנות לדבר על שאלת השייכות המשפחתית וזהות הבית בו אתן חיות יחד כעת. מתוך בירור העניין יכולה להיווצר ביניכן שיחה משמעותית והבנה טובה יותר זו את זו.
נסביר: ### שאלה  
 שלום הרבנית, 
בבית המדרש בו אני לומדת, אנו לומדות את מסכת סוכה בבקיאות בסדר ערב. באחת הסוגיות שנתקלנו בהן השבוע (י"א ע"א), אני והחברותא שלי התגלגלנו לרמב"ם ולשולחן ערוך, ושם למדנו שלנשים מותר ללבוש ציצית בלי לברך עליה, בגלל שזו מצוות עשה שהזמן גרמא. אני מבינה שיש עניין של מראית עין, או של שיוך מגזרי,
אבל השאלה היא יותר עקרונית- אם הרבה נשים בזמננו מקבלות על עצמן קיום מצוות גם של מצוות עשה שהזמן גרמן (שלוש תפילות, שופר, נטילת לולב) אז האם לא צריך שנקבל על עצמנו את כולן? או לפחות שהנשים הספציפיות שכן מקבלות על עצמן את כל המצוות?            
תודה רבה, וחורף נעים!
 . ### תשובה  
 שלום לך.
משמח אותי לשמוע על הלימוד שלכן, ועל ההשלכה לחיי המעשה. חיילכן לאוריתא.
אפתח בשאלתך העקרונית בעניין מצוות עשה שהזמן גרמן, ומשם אעבור גם ללבישת הציצית. למרות הכלל הידוע, לפיו נשים פטורות ממצוות אלה באופן גורף, ישנן יוצאות דופן רבות:
– כאשר ישנו על כך חיוב מפורש בתורה (שמחה ברגל, הקהל, שלמי חגיגה, קרבן פסח).
– מצוות עשה מן התורה הנלמדות מלא תעשה (שמור וזכור בשבת, איסור חמץ וחובת מצה).
– כאשר חכמים חייבו, משום שאף הן היו באותו הנס (מקרא מגילה, נרות חנוכה, ארבע כוסות).
– כאשר נשים קבלו על עצמן במהלך הדורות (שופר, לולב, תפילות).
ועדיין, כמו שציינת, יש אחרות שאנו פטורות מהן. פטורות, אך לא אסורות.
כאשר ניגשים לסיבת הפטור, חשוב להדגיש לפני הכל, שמדובר בגזרת הכתוב, המחייבת אותנו גם מבלי שנבין את טעמה. אם ננסה בכל זאת לנסות ולרדת לשורש העניין, ישנן לפנינו שתי גישות עקרוניות, האחת רואה בנשים יתרון רוחני על פני הגברים, מה שמייתר את הצורך בהיצמדות פורמלית למצווה מסויימת בכל רגע נתון (למשל רש"ר הירש בפירושו לויקרא כג, מג). יתכן שבעינייך זה יישמע אפולוגטי או מהותני, אך כדאי לנסות ולחשוב על הכיוון הזה. הגישה השניה נובעת מהשקפה כמעט הפוכה, והיא תולה את הפטור בשעבוד האשה לצרכי הבית (ולעתים אף לבעלה). כך כתבו בין היתר האבודרהם (ברכת המצוות ומשפטיהם), וספר חסידים (מהדורת ויסטינעצקי סימן תתריא). ישנה גם גישה שלישית, שקרובה יותר לעולם הסוד, ולפיה כל השפע, הן הגשמי והן הרוחני, היורד משמים בעקבות קיום המצוות בארץ, מגיע בתחילה אל האנשים, ודרכם עובר אל הנשים. יוצא מכך, שהנשים מקבלות את השפע בדיחוי, ומחמיצות את השעה המדויקת של חיוב המצווה (ר' יוסף ענגיל לקח טוב כלל ז).
למה הבאתי את כל ההסברים הללו? (קודם כל, כי את למדנית, ואולי זה יעניין אותך J), אבל הסיבה העיקרית היא, כי באמת אין הסבר אחד ממצה ומספק, וכל פרשן מנסה להשיב כפי נטיית לבו. ויותר מכך, לשני ההסברים האחרונים, לא מובן גם מדוע אין חילוק בין רווקה לבין נשואה (מה שקיים במקומות מסוימים, שם אין מחילים את הכלל של 'לא פלוג').
ובקשר להצעתך, שמחתי והתרגשתי מאד לשמוע על ההתקדמות שלך בעבודת ה' ובקיום מצוות, זה ממש לא מובן מאליו, אפילו לא בקרב לומדי תורה, אשרייך שזכית לקיים "גדול תלמוד שמביא לידי מעשה". אבל חשוב לי לומר בקשר לכך שני דברים: בהתבוננות פנימה, כדאי להיזהר בהתקדמות הזו, ולקיים אותה באופן הדרגתי ומחושב, לעתים ההתלהבות הראשונית מפתה אותנו "ללכת על כל הקופה", אנחנו נמצאות ב"אורות גבוהים" שמסנוורים אותנו, ומושכים אותנו כלפי מעלה באופן חד ומיידי, אנו מקבלות על עצמנו בהתלהבות עצומה (ואמתית !!!) קבלות שונות, שלא תמיד עומדות במבחן המציאות. וכאשר הכישלון מגיע, ישנה נפילה, ומתפתחים ויתור ויאוש (מה שעלול להביא אותנו לצד השני של "הכל או לא כלום").
בדומה לנסיון העושר בגשמיות, כך העליה הרוחנית דורשת תהליך והדרגה , כלומר, קבלה אחת (=קפיצה), התבססות בה עד שהיא הופכת לחלק מאתנו ומשגרת חיינו (=עצירה), ורק אז קבלה – קפיצה נוספת (מה שרבי נחמן מכנה – 'רצוא ושוב'). דרך זו ארוכה יותר וקצת יותר אפורה, אך היא יותר בטוחה מנפילה ומבטיחה הצלחה.
והנושא השני הוא התבוננות החוצה, אשרייך שזכית לשבת באהלה של תורה, וליהנות משפע אורה, מי ייתן וכל בנות ישראל (וגם בניו) יגיעו לכך. אפילו בתוך החברה הדתית, את שייכת למיעוט מבורך ויקר, שרבות לא שייכות אליו, ולצערי, אפילו לא משתוקקות להשתייך אליו. ישנן צעירות בנות גילך, שעובדות לפרנסתן, שרחוקות מעולם המצוות ומקשר יומיומי עם הקב"ה, שמסייעות בבית בכל מיני קשיים, שלומדות מקצוע מתוך לחץ ודוחק, ואולי אף נשואות שמתמודדות עם גידול ילדים, אחזקת בית, לימודים, צרכים כלכליים ותמרון בין כל התפקידים השונים. האם זה אפשרי להוסיף על העומס בחייהן (הן רגשי והן אובייקטיבי) חובות הלכתיות נוספות? ואם כן, האם את הכל?
נדמה לי, שהסוד הוא בגמישות. כשם שהגוף הנשי הוא דינאמי ומשתנה, כך חיינו דינאמיים ומשתנים. ישנן תקופות בהן אנו בקושי מספיקות להגיד את ברכות השחר (התינוק רעב ברגע זה!), וישנן תקופות, שבהן אנו אומרות גם הלל ומוסף (ולמהדרות – אף בבית הכנסת), ישנם זמנים שבהם בן הזוג נוטל חלק משמעותי, ומהווה שותף להתמודדויות היומיומיות, וישנם זמנים, שבהם הוא עמוס יותר (תקופת מבחנים, הגשת פרוייקט). עמדת מוצא רוחנית-נפשית, השואפת גבוה, כמו שלך, תסייע לכל אשה להבין מהם התנאים הנוכחיים בכל שלב בחייה, ולהרחיב או לצמצם את המצוות שהיא מוסיפה, כל זאת ללא רגשות אשם על מה שהוספנו, וללא תסכול על מה שהפסדנו.
ובכל זאת, אני רוצה לעודד אותך, שבעצם ההצעה שלך אינה מופרכת, וכשם שנשים קיבלו על עצמן במהלך הדורות מצוות מסוימות, כך זה ילך ויתפתח לפי הקצב הנכון לציבור. למשל, כיום נשים באות לשמוע תקיעת שופר, ואין מי ששואל על כך. עד כדי כך, שאם אשה לא הצליחה לשמוע שופר, היא עושה על כך התרת נדרים, כי קבלת הדורות מחייבת גם אותה באופן אישי (בן איש חי שנה ראשונה פרשת נצבים, ולרב עובדיה, בעלה יתכוון עליה, יביע אומר חלק ב – אורח חיים סימן ל ). אלה תהליכים משמעותיים ביותר, ולכן קבלת העם נדרשת לשם כינונם, ויחידים אינם יכולים לפרוץ את הדרך לבדם. שימי לב ליופי שבדבר, קבלה מלמטה חזקה וקבועה עשרות מונים מאשר נתינה או הנחתה מלמעלה, גם כאשר הנותן הוא ריבונו של עולם. כמובן, שבאופן אישי, את או כל אשה אחרת יכולה להוסיף ולקבל על עצמה (בלי נדר) מצוות נוספות, הכל בהתאם לנסיבות ולתנאי החיים. תוספת כזו היא רצויה ומבורכת.
ואסיים בעניין ציצית, שממנו פתחת. הגמרא מציינת את פטור הנשים מציצית, מכיוון שזו מצווה הנוהגת ביום בלבד, ולא בלילה (קידושין לג ע"ב – לד ע"א), כפי שביררת בעצמך, מצד ההלכה אין איסור על נשים ללבוש ציצית, ככל יתר המצוות, שהן פטורות מהן, ויש להן שכר על כך, כמי שאינו מצווה ועושה (רמב"ם ציצית פ"ג, ה"ט, שו"ע או"ח סי' יז, ס"ב, כף החיים על או"ח סימן תקפט, יביע אומר ח"א – או"ח  סימן לט). אולם ישנה גם גישה אחרת באופן ספיציפי למצווה זו, וכתב הרמ"א, שהתעטפות אשה בציצית, נראית כמעשה של יהירות, שכן אף לגברים זו אינה חובה, כאשר אין הם לבושים בבגד של ארבע כנפות (מעין 'פונצ'ו' מקסיקני), ומנהגם כיום ללבוש ציצית, הוא חומרא בלבד. ביטוי זה ('מיחזי כיוהרא') נאמר על מצוות שונות, שאדם נוהג בהן מנהג חסידות בפומבי: "דבר שהיתרו פשוט, ורצה אחד להחמיר על עצמו" (לשון המאירי ב"ק פא, ע"ב), והכל תלוי כמובן במנהג המקום.
אך מעבר לעניין ההלכתי, ישנו גם הפן הציבורי. לצערי, המציאות מזמנת לנו לא פעם ביטוי לחששות רחוקים מעין זה, ואנו עדים לנשים המתעטרות בתפילין בפרהסיא, אך מזלזלות במצוות אחרות, בהן הן מחויבות מדאוריתא. בחירה כזו אינה מדוייקת, ומעלה תחושה של התרסה ומרד כלפי ההלכה, ולא של חיפוש אחר קרבת אלקים (ראי על כך באגרות משה אורח חיים ד, מט). לכן נראה לי, שלבישת ציצית בינך לבינך, כשהיא מוצנעת תחת הבגדים, ואף חברותייך לא יידעו על כך, תהיה מותרת, כשהיא נעשית לשם שמים.
 
הרחבה – ציצית לנשים
בשונה מרוב מצוות העשה שהזמן גרמן, נדמה כי מצוות הציצית "זכתה" ליחס שונה ומיוחד, והיא שימשה כר נרחב להתנצחויות ולמאבקים, ואף לתהפוכות במהלך הדורות.
כבר בקרב התנאים אין הסכמה מוחלטת בנוגע למעמד המצווה, ואמנם מוכרת יותר המשנה: כל מצות עשה שהזמן גרמה אנשים חייבין ונשים פטורות (קידושין פ"א, מ"ז), והביאור בגמ': איזוהי מצות עשה שהזמן גרמא? סוכה, ולולב, שופר, וציצית, ותפילין (קידושין לג, ע"ב-לד, ע"א), אולם לא ברור כי ציצית אכן שייכת לכלל המדובר, ועוד, הכלל אינו מוסכם על כל התנאים, יתרה מזאת, מדובר בדעת מיעוט של ר' שמעון בלבד.
בכמה מקומות מובאת המחלוקת בנושא. למשל: אי זו היא מצות עשה שהזמן גרמא כגון סוכה לולב ותפלין אי זו היא מצות עשה שלא הזמן גרמא כגון אבידה ושלוח הקן מעקה וציצית ר' שמעון פוטר את הנשים מן הציצית מפני שהיא מצות עשה שהזמן גרמא (תוספתא קידושין פ"א, ה"י), וכן גם בירושלמי (ברכות פ"ג, ה"ג, קידושין פ"א, ה"ז), ואף בבבלי עצמו: הכל חייבין בציצית, כהנים, לוים וישראלים, גרים, נשים ועבדים; ר"ש פוטר בנשים, מפני שמצות עשה שהזמן גרמא הוא, וכל מצות עשה שהזמן גרמא נשים פטורות… ר"ש פוטר בנשים (מנחות דף מג, ע"א). מכאן משמע שהכלל הפוטר נשים הוא חידושו של ר"ש, וכך גם בספרי: ועשו להם ציצית, אף הנשים במשמע. רבי שמעון פוטר את הנשים מן הציצית מפני שמצות עשה שהזמן גרמה נשים פטורות שזה הכלל אמר ר' שמעון כל מצות עשה שהזמן גרמה נוהגת באנשים ואינה נוהגת בנשים בכשרים ולא בפסולים (ספרי במדבר פרשת שלח פיסקא קטו).
בשני מקומות מציינת הגמ' אמוראים שהטילו ציצית בסינרי נשותיהם (רב עמרם חסידא בסוכה יא, ע"א, ורב יהודה במנחות מג, ע"א), אך בסופו של תהליך נפסקה ההלכה, הפוטרת נשים מן הציצית, כדעת ר' שמעון.
הסבר ייחודי להפקעת נשים מחיוב בציצית מצוי בתרגום יונתן, הסבור שציצית נחשבת "כלי גבר", שאסור בלבישת אשה (תרגי"ו דברים כב, ה). סקירה בנושא זה תוכלי לראות בתשובתי בנושא לבישת מכנסיים ע"י נשים.
הראשונים כולם ללא יוצא מן הכלל פטרו נשים מציצית, אך התירו לנשים להתעטף בה, ונחלקו רק בנוגע לברכה על המצווה. נציגי השיטות המרכזיים הם: הרמב"ם האוסר לברך משום ברכה שאינה צריכה (ציצית פ"ג, ה"ט), ור"ת המתיר לברך (תוס' עירובין צו, ע"א, ברכות יד, ע"א). יתר על כן, בימי הביניים הכינו נשים באשכנז ציציות (ראי תוס' גטין מה, ע"ב, שו"ת רש"י סימן פג עמ' 111), על אף הכלל: כל שישנו בקשירה ישנו בכתיבה, וכל שאינו בקשירה אינו בכתיבה (גטין מה, ע"ב), כלומר, רק מי שמחוייב במצווה, כשר להכין את אביזריה, ואכן ר"ת לא הכשיר ציצית שנעשתה בידי אשה (הגה"מ על הל' ציצית א, אות ט).
רק במאה ה-15 נשמעה מחאה כלפי נשים שנהגו ללבוש ציצית, ע"י המהרי"ל, מחשובי הפוסקים באשכנז, הוא נרתע מלמחות כלפיהן באופן ישיר, מחשש שלא יצייתו לו (ומוטב שיהיו שוגגות ולא מזידות), אך רואה במעשיהן: דאינו אלא מן המתמיהין, ויוהרא חשיבנא להו, ומקרו הדיוטות (ספר מהרי"ל (מנהגים) הלכות ציצית ותפילין, שו"ת מהרי"ל החדשות סימן ז), הרמ"א מביא גישה זו (שולחן ערוך אורח חיים סימן יז סעיף ב), ומאז ועד ימינו זו ההלכה המחייבת. הנימוק של 'מחזי כיוהרא' הוא הנימוק העיקרי לאסור, אף כאשר מדובר בבגד נשי, ואליו מצטרפים נימוקים כגון: לא שמענו, לא נאה לנשים, וכן המנהג, ואין לשנות (ערוך השולחן אורח חיים סימן יז סעיף ג). בדורנו נדרש הר"מ פינשטיין לשאלה, לנוכח תהליכי המודרנה העוברים עלינו, והוא מתיר ברמה העקרונית, אך מסתייג מכך ברמה הציבורית, בשל מוטיבציה של פרובוקציה והתרסה: "אבל פשוט שהוא רק בחשקה נפשה לקיים מצות אף כשלא נצטוותה, אבל מכיון שאינו לכוונה זו אלא מצד תורעמותה על השי"ת ועל תורתו אין זה מעשה מצוה כלל אלא אדרבה מעשה איסור".
 
הרחבה – מחזי כיוהרא
מושג זה הוא מעט חמקמק, ולא תמיד ניתן להגדירו באופן מוחלט, ובכל זאת אנסה להסבירו ככל שניתן. ביחס להחמרה ולהידור במצוות מצאנו שקיים מתח בין שתי גישות, האחת משבחת את מידת החסידות, ואת הדרישה העצמית הגבוהה של האדם כלפי המצוות מעבר לרף המינימלי הנדרש, והאחרת חוששת מניראות חיצונית, ואפילו התחסדות, כאשר אין תוכו של האדם כברו (ולעתים האדם מתחזה אף כלפי עצמו, ובתוך תוכו חש עצמו כחסיד, אף שאינו כזה) .
שתי סוגיות מרכזיות בגמ' (ברכות יז, ע"ב, פסחים נד, ע"ב-נה, ע"א) עוסקות בנושא זה, ומביאות מחלוקת בגדרי האיסור בין רבן שמעון בן גמליאל ובין חכמים. ההלכות הנידונות הן: הפטור של חתן מקריאת שמע, והביטול ממלאכה בתשעה באב, בשני המקרים ההנחיה להמוני העם היא, להקל ולא להחמיר על עצמם כתלמידי חכמים: רבן שמעון בן גמליאל אמר: לא כל הרוצה ליטול את השם יטול. ביסודה של המחלוקת ישנן תפיסות שונות כלפי מה שנחשב כיוהרה, בעוד שרשב"ג מתמקד בכוונה (חתן לא יצליח לכוון דעתו בעת קריאת שמע, ומראה עצמו כאילו יכול), הרי שחכמים מדגישים את הנוהג המקובל בחברה (רבים עובדים בתשעה באב, מלבד תלמידי חכמים שמרוכזים בצער האבלות). דרך אגב, בשני העניינים הללו השתנתה המציאות, ומקובל שחתן קורא ק"ש, מכיוון שממילא איננו מכוונים כראוי, ואילו לא יקרא, הרי מחזי כיוהרא, כביכול מתכוון תמיד (מרדכי מסכת ברכות פרק היה קורא רמז נ) ושהעם בטל ממלאכתו בתשעה באב (האגודה מסכת ברכות פרק ב – היה קורא מח).
השיקול של 'מחזי כיוהרא' מופיע בעניינים שונים, שרבים בהם קשורים לענייני תפילה ופרהסיה, ורבים מכוונים לגברים בלבד, כלומר, זהו אינו טיעון כנגד הנשים. מהמקרים שנדונו בגמ' ובפוסקים, ניתן לגזור כמה כללים, למקרים שבהם מחילים את החשש המדובר, להלן אגע בהם:
ראינו  התחזות לתלמיד חכם, או התחסדות מעושה, במעשים שבהם נהוג להקל, למשל, כאשר חתן קורא ק"ש, או אדם מתבטל ממלאכה, כאשר רוב העם עובד. דוגמאות לחשש זה מופיעות בשאלות שהופנו לחכמים, אף בנוגע למצוות שבהן רבים זלזלו: האם הנחת תפילין במקום שרוב האנשים אינם מניחים (תשובות הגאונים החדשות – עמנואל (אופק) סימן קסא אות עו), או קביעת מזוזות בכל הפתחים, כאשר הרוב מסתפקים בדלת הכניסה (מהרי"ל הלכות מזוזה סעיף א, עמוד תקצא), האם גם כאן התנהגות על פי ההלכה נחשבות כיוהרה, אף על פי, שזהו עיקר הדין? במקרים הללו, קיום המצווה המחייבת אינו נחשב כיוהרה, אף שיחידים בלבד עשו כך.
במקרה נוסף של שאלה,  האם להחמיר על מנהג הציבור, או לנהוג כפי שמקובל, ישנה מחלוקת האם מדובר בעיקר הדין, ואז ישנה חובה להחמיר, או שניתן לסמוך על הדעה המקלה, ואז המחמיר נראה כמתגאה על הציבור. כאשר מתפללים תפילת ערבית לפני צאת הכוכבים, יש שאסרו לקרוא ק"ש שנית מאוחר יותר, "המאחרים לקרוא ק"ש ולהתפלל בלילה מיחזי כיוהרא שכל העושה דבר שאינה צריך נקרא הדיוט אא"כ הורגל בפרישות גם בשאר דברים" (מרדכי מסכת ברכות פרק מאימתי רמז א), ויש מי שחייב לעשות כן: "אפילו במקום שנהגו הציבור לקרוא קריאת שמע מבעוד יום, יש לכל אדם לעשות שיקרא קריאת שמע בעונתה, דכיון דלדעת כמה גדולים לא יצא ידי חובה בקריאת בית הכנסת לא מיחזי כיוהרא" (בית יוסף אורח חיים סימן רלה).
הדוגמה האחרונה שאביא, היא הנחת תפילין של רבנו תם בנוסף לתפילין של רש"י. כאן נפסק בשו"ע (אורח חיים הלכות תפילין סימן לד): ירא שמים יצא ידי שניהם (סעיף ב), אך בהמשך נכתב: לא יעשה כן אלא מי שמוחזק ומפורסם בחסידות (סעיף ג). במשנה ברורה (סימן לד ס"ק טז) נוסף עוד תנאי: אם מניחן בפני אדם גדול שאין נוהג להניחן… ודאי מיחזי כיוהרא. אולם עם שינוי המציאות משתנה גם הגדרת המקרים, שנחשבים לגאווה, ובילקוט יוסף נפסק להיתר גמור: "מכל מקום בזמן הזה שהנחת תפילין דרבינו תם נפוצה גם אצל אברכים ובעלי בתים יראי שמים, אין לחוש יותר משום יוהרא ולכן מצוה שכל אחד ואחד יחוש לדברי גדולי הפוסקים, שסוברים כדעת רבינו תם" (ילקוט יוסף ציצית ותפילין סימן לד – מהלכות תפילין דרבינו תם  סעיף ג).
ברצוני להוסיף קריטריון נוסף להגדרת היוהרה, והוא העשיה בפרהסיא. מהדברים שהובאו לעיל משתמע, כי אצל אדם שאינו ידוע כחסיד ומדקדק, דווקא התנהגות חריגה ברבים מעלה את החשש להתנשאות, ולתחושת חשיבות עצמית ביחס לאחרים, ואילו ביחידות בינו לבין עצמו אין בכך יהירות, כאשר עושה כן לשם שמים ובהצנע לכת (ילקוט יוסף ציצית ותפילין סימן לז אות ה, ובהערה שם). אולם ישנם פוסקים, האוסרים מעשים אלה אף בחדרי חדרים (ים של שלמה בבא קמא פרק ז סימן מא).
מכל האמור יוצא, שכאשר ישנם יחידים ראשונים, שנוהגים בעצמם הידורים שונים, אף שמעשים אלה נראים כיהירות, הם עשויים בדיעבד לשנות את המציאות, ולהפוך מנהג חסידות לנחלת הרבים. במצב כזה תשתנה גם ההלכה המחייבת, והאיסור יהפוך לא רק להיתר, אלא אף לחיוב.### שאלה  
 שלום ,
אני בת 19, ואני ב"ה רוצה את דרך התורה, את האמת, את הקירבה לאבא שבשמיים מתוך שמחה ואהבה! לעבוד ולבטוח רק בה´ יתברך מתוך אהבה ולעבוד אותו בשמחה. ב"ה אני בחורה דתיה תורנית אבל בזמן האחרון, לפעמים כשאני חושבת "וואי תודה רבה לאבא שבשמיים" או אם אני מדברת אליו יש לי מחשבות של יצר הרע, "זה ה´? "יש ה´"? אני מתביישת אפילו לכתוב את זה. זה כלכך מטריד אותי, אני לא רוצה לחשוב מחשבות כאלה… באמת!!!! אני כלכך רוצה רק לבטוח בה´ מתוך שמחה, ואני מרגישה שזה מוריד אותי קצת או מרחיק.. אני יודעת שזה יצר הרע…. מה לעשות???? בבקשה ותודה מראש. אני במדרשה ושומעת שיעורי תורה, וקוראת ספרי אמונה וספרים של רבנים, החיים שלי מאוד בתורה ב"ה.. בגלל זה אני לא מבינה מאיפה המחשבה הזו באה, או איך להוציא אותה…..
 . ### תשובה  
 שלום לך,
הקשבתי קשב רב לשאלתך. רבי שלמה אבן גבירול לימד אותנו ש"הטובה במידות האדם, שיהא שואל". השאלות מחדדות את אמונתנו ומחזקות אותה.
עליות וירידות, תחושה של קרבה וריחוק הם חלק בלתי נפרד מחיינו כבני אדם ובוודאי בחיים של אמונה, הן מביאות אותנו להתפתחות וגילויים ומתוכם צומחים.
קודם לכל, כמאמרו של רבי נחמן –יש לא להתפחד כלל. לא לפחד מהפחד. לדעת את עצמך, להזכיר לעצמך את פנימיותך שכל כולה רק רוצה להתקרב לאלוקים. זוהי האמת של מי שאת וכל המחשבות המרחיקות אותך, כמו שאת עצמך אמרת כל כך יפה, זהו יצר הרע הרוצה להכשילך. אל תתני לו לנצח, במהותך הפנימית את טובה ורוצה טוב. אם תיבהלי מהמחשבות הקשות שלך ותתני להן נוכחות קבועה בחייך, במקום להראות להן "מי בעלת הבית" יש סכנה שתבלבלי אותן עם מה שאת באמת חושבת ורוצה. זכרי תמיד שאין נפילה שאי אפשר לחזור ממנה, וגם במקומות הנמוכים שאנו מגיעים אליהם, גם שם ה' אתנו, ומחכה לנו, לעזור לנו לצאת משם כמאמר הפסוק: "השוכן איתם בתוך טומאתם"(ויקרא טז טז), ומאמרו של רבי נחמן- "אֲבָל בֶּאֱמֶת אֲפִילּוּ בְּכָל הַהַסְתָּרוֹת וַאֲפִילּוּ בְּהַהַסְתָּרָה שֶׁבְּתוֹךְ הַסְתָּרָה בְּוַדַּאי גַּם שָׁם מְלֻבָּשׁ הַשֵּׁם יִתְבָּרַךְ, כִּי בְּוַדַּאי אֵין שׁוּם דָּבָר שֶׁלּא יִהְיֶה בּוֹ חִיּוּת הַשֵּׁם כִּי בִּלְעֲדֵי חִיּוּתוֹ לֹא הָיָה לוֹ קִיּוּם כְּלָל") .ליקוטי מוהר"ן נ"ו ג'). גילוי האמונה מתוך המבוכות הוא חווית דבקות בה' חזקה מאד וקשה לחוש אותה ללא הירידות. החכם במשלי אומר זאת במפורש :"שבע ייפול צדיק וקם"(כד טז) ואומר הרב יצחק הוטנר (הפחד יצחק, אגרות וכתבים עמ' רי"ז) לא שצדיקים קמים גם אחרי נפילות אלא שמתוך הנפילות שלהם, הם יכולים לקום ולמקום גבוה יותר. מהות הקימה היא הנפילה.
עוד אחת מהדרכים להתחזקות האמונה, מורה לנו הרמב"ם:" והיאך היא הדרך לאהבתו ויראתו? בשעה שיתבונן האדם במעשיו וברואיו הנפלאים הגדולים, ויראה מהן חכמתו שאין לה ערך ולא קץ, מיד הוא אוהב ומשבח, ומפאר ומתאוה תאוה גדולה לידע השם הגדול, כמו שאמר דוד 'צמאה נפשי לאלהים לאל חי', וכשמחשב בדברים האלו עצמן, מיד הוא נרתע לאחוריו ויפחד, ויודע שהוא בריה קטנה שפלה אפלה עומדת בדעת קלה מעוטה לפני תמים דעות, כמו שאמר דוד 'כי אראה שמיך מעשה אצבעותיך מה אנוש כי תזכרנו" (הלכות יסודי התורה פרק ב, ב).
כתבת שאת לומדת במדרשה. אשרייך שעתותייך בידייך להקדיש זמן ללימוד תורה. הלימוד, תבלין טוב  להתחזקות בעבודת ה' אולם, חשוב יותר למצוא חברותא טובה איתה תוכלי ללבן מחשבות ושאלות ולמצוא מורות עימן את יכולה להתייעץ ולשתף, בטוחני שאלו ישמחו להיות אוזן קשבת ולכוונך בדרכים הנכונות להתמודדות ראויה עם המחשבות.
אסיים בדברים נפלאים של הרב קוק שאני מרבה לחזור אליהם, לשאוב מהם כוח ולהמשיך הלאה.
"העליות והירידות בחיי האדם הן קבועות ולא ייפסקו לעולם. התנועה היא כלפי מעלה, ובכל גל, האדם הולך ומתעלה עוד יותר" (אורות הקודש א תרצ)
חזקי ואמצי ועלי והצליחי### שאלה  
 . ### תשובה  
 אם שתיתי או אכלתי משהו ובירכתי עליו ואז הפסקתי לאכול ממנו, אחרי כמה זמן אני חוזרת לאכול ממנו, עליי לברך שוב? וכמה זמן צריך לעבור בין לבין אם עליי לברך שוב?
אם במאכל יש כמה סוגים של ברכות למשל גם עץ וגם אדמה לפי מה מברכים?
אם נגסתי באוכל או לגמתי מהשתיה ורק אז נזכרתי שלא בירכתי זה בסדר לברך ואז להמשיך לאכול או לשתות או שעדיף כבר לא לברך?
תודה רבה.
 
תשובה:
שלום רב
הגמרא במסכת ברכות (דף לד' ע"מ ב) מביאה את דעתו של רב אבהו שמלמדת אותנו שבמקום שבעלי תשובה עומדים אין צדיקים גדולים יכולים לעמוד. זכות גדולה יש לך לבחור לברך ולהודות לבורא עולם על האוכל שאת מכניסה לפיך . כמו בכל דבר חדש לוקח זמן להתרגל ולדעת את כל הפרטים הקטנים. אני מאחלת לך לברך ברוגע ולעשות את תהליך הלמידה בשמחה, לאט לאט, גם כשאת עדין לא יודעת את כל הכללים, את כבר בדרך המלך שמחה במה שה' נתן לך ומברכת  על כך יישר כוח.
 
שאלותיך מצוינות אלו שאלות שנשאלות על ידי כל אדם כאשר הוא נתקל בסיטואציה שאינו יודע את התשובה לשאלה. אני רוצה להכיר לך את הספר "פניני הלכה" של הרב אליעזר מלמד מהר ברכה. ספר נגיש שנמצא באינטרנט ועונה בצורה מובנת ופשוטה על הרבה שאלות הלכתיות הנוגעות ליום יום. הספר מסודר לפי נושאים וקל לחפש בו. כמובן שיש עוד ספרים רבים נוספים אך זהו ספר המביא את מירב הדעות וגם נותן הסבר מהותי כשאפשר.
 
על שאלתך הראשונה עונה הפניני הלכה כך (הלכות ברכות, פרק ט' סעיף ו'):
"בירך על מאכל מתוך מחשבה שאולי ירצה להמשיך לאכול ממנו וממאכלים הנפטרים בברכתו, כל זמן שהוא עדיין מתכוון להמשיך לאכול, אפילו אם הפסיק כל היום כולו, יכול להמשיך לאכול על סמך ברכתו הראשונה. אבל אם גמר בדעתו שלא לאכול יותר, הסיח דעתו מהאכילה, ואם אח”כ יחזור בו וירצה להמשיך לאכול, צריך לברך שוב ברכה ראשונה על מה שירצה לאכול. וכדין אכילה כך דין שתייה (רמב”ם ברכות ד, ז)."
(ראי את דבריו באתר בקישור זה)
וכך הוא אומר במקום אחר (שם, פרק י"ד, סעי, ד'):
"מותר לערוך סעודה במשך שעות רבות, להפסיק בין מנה למנה בדברי תורה ושיחה, לשיר ולרקוד ולהמשיך לאכול, שכל זמן שהוא עדיין מתכוון להמשיך בסעודתו, הברכה הראשונה פוטרת את מה שהוא עומד לאכול, וברכת המזון תפטור את כל מה שאכל. ולכתחילה, כדי לשמור על הרצף של הסעודה, מוטב שלא יעברו 72 דקות שבהם לא יאכל ולא ישתה. ולאחר שיסיים את סעודתו, יזדרז לברך ברכת המזון, ולא יעסוק בדבר אחר לפני שיברך."
(ראי את דבריו באתר בקישור זה)
לפי שתי הציטוטים האלו מבינים שההפסקה תלויה במודעות שלך אם את עדין לא סיימת לאכול לא משנה כמות הזמן שעבר. סעודה רגילה לא לוקחת יותר מ 72 דקות ולכן צריך להשתדל שלא תהיה הפסקה של יותר מזמן זה בתוך הארוחה.
 
לגבי שאלתך השניה על איזה מאכל מברכים קודם, עץ או אדמה  כותב הפניני הלכה (שם פרק ט', סעיף ח')
"כשיש לפני האדם כמה מאכלים שברכותיהם שונות, נכון להדר ולברך עליהם לפי סדר החשיבות שאמרו חכמים. שכשם שאדם העומד לדבר לפני שר חשוב, מתכנן היטב את דבריו, במה יפתח ובמה ימשיך, כך העומד לברך לפני מלך מלכי המלכים ראוי לו לומר את ברכותיו לפי הסדר המושלם. שני כללים נאמרו לגבי סדר הברכות: האחד, שיש לברך תחילה על המאכל החשוב יותר. והשני, שיש לברך תחילה את הברכה המבוררת יותר, היינו את הברכה המכוונת לסוג מיוחד ומבורר של מאכל."
(ראי את דבריו באתר בקישור זה)
לפי זה ברור שברכת הלחם היא הקודמת לכל, הואיל והלחם הוא המאכל החשוב ביותר. וכאשר אין כוונה לאכול לחם, אזי סדר החשיבות בברכות הוא: מזונות, גפן, עץ, אדמה, שהכל. ונתנו בזה סימן: ראשי תיבות – מג"ע א"ש.
ראשי תיבות של מג"ע א"ש נותן לנו דרך נוחה לזכור איזה ברכה אומרים קודם וברכת העץ קודמת לברכת האדמה
 
לגבי שאלתך השלישית  התחלת לאכול ולא ברכת האם לברך כשנזכרים
אני רוצה להכיר לך עוד ספר את קיצור שו"ע של הרב גאנצפריד, גם הוא נמצא באינטרנט (כאן) – ספר סיכום  קלאסי שפוסק במקרה זה (סימן נ סעיף י).
"שָׁכַח וְהִכְנִיס אֳכָלִין לְתוֹךְ פִּיו בְּלֹא בְּרָכָה, אִם הוּא דָּבָר שֶׁאַף אִם יַפְלִיטוֹ לֹא יְהֵא נִמְאָס, יַפְלִיטוֹ לְתוֹךְ יָדוֹ וִיבָרֵךְ עָלָיו; וְלֹא יְבָרֵךְ עָלָיו בְּעוֹדוֹ בְּפִיו, מִשּׁוּם דִּכְתִיב: "יִמָּלֵא פִי תְּהִלָּתֶךָ". וְאִם הוּא דָּבָר שֶׁאִם יַפְלִיטוֹ יְהֵא נִמְאָס, כֵּיוָן דְּאָסוּר לְאַבֵּד אֳכָלִין, מִסַלְּקוֹ בְּפִיו לְצַד אֶחָד וּמְבָרֵךְ עָלָיו. וְאִם אֵרַע לוֹ כֵּן בְּמַשְׁקִין, שֶׁאִי אֶפְשָׁר לוֹ לְסַלְּקָן לְצַד אַחָד, אֲזַי אִם יֵשׁ לוֹ עוֹד מַשְׁקִין, יִפְלֹט אֵלּוּ לְאִבּוּד. וְאִם אֵין לוֹ יוֹתֵר, וְהוּא דָּחוּק עַל זֶה הַמְּעַט שֶׁבְּתוֹךְ פִּיו, בּוֹלְעָן וִיבָרֵךְ אַחַר כָּךְ בְּרָכָה רִאשׁוֹנָה"
אם אדם שכח ועדין יש אוכל בפה, אם המאכל לא נמאס (מגעיל) יש לפלוט ולברך ולאכול. אם נמאס, ישים בצד הפה ויברך. ובמשקה יירק את מה שבפיו ויברך על הלגימה הבאה. אם אין לו יותר, יברך אחרי הבליעה.
 
אני מאחלת לך הצלחה רבה בכל מעשיך. חשוב שתצרי קשר אישי עם רבנית או רב שיכולים לענות על שאלותיך במהירות ועל פי הכרות אישית. כמובן שאנחנו כאן בשבילך לשאלות נוספות. 
כל טוב בתיה
 ### שאלה  
 שלום, ותודה רבה, אני ממש נהנית מן התשובות כאן,
בזמן האחרון יש לי טיפה סיבוך עם כל העניין של הדלקת נרות, ואני מתלבטת מה לעשות- אבא שלי ספרדי ואמא שלי אשכנזית, אחותי הגדולה ואחותי הקטנה מדליקות נר אחד עם ברכה, אבל למדתי שספרדיות ידליקו בלי ברכה, ( ואולי אפילו שאם הן רווקות אז בכלל לא?)
שאלתי את ההורים שלי אבל גם הם לא הגיעו להכרעה בעניין,
בקיצור אני קצת מבולבלת ורוצה לקיים את המצווה הזו כהלכתה ובהידור,
אשמח לדעת מה לעשות,
תודה רבה רבה!
 . ### תשובה  
 שלום לך,
כמה יפה שאת רוצה להיות שותפה לאימך בריבוי האור בבית לכבוד השבת. וכל הכבוד לך על הרצון לברר באופן מדוייק כיצד לקיים נכון את המצוות.
 בקצרה, דעת הרוב היא שאין לבנות המשפחה להדליק נר בברכה מכיוון שבני המשפחה יוצאים ידי חובה בהדלקת הנר של האם ולכן יש חשש של ברכה לבטלה. ישנו מנהג של חסידות חב"ד שנערות מדליקות נר בברכה ליד נרות האם, אך כאמור הרוב לא פוסקים כך. בנות חב"ד או משפחה אשכנזית שיש לה מנהג אשר לפיו גם האמא הדליקה בנערותה או במשפחת האב היה נהוג כך, רשאיות להמשיך לעשות כך.
דעות אלו הן ביחס לנערה שמדליקה נרות לצד נרות האם. לגבי האפשרות של להדליק נר בחדר אחר, הפוסקים האשכנזים מתירים זאת, ובפוסקים הספרדים ישנם דעות שונות האם ניתן להדליק בברכה ויש לנהוג לפי הפוסק המקובל עליכם המופיעים בהמשך.
 
תשובה בהרחבה:
כאשר שני בני זוג הם מעדות שונות אנחנו נוהגים שהאישה מקבלת את מנהגי הגבר. לכן, מצד אחד נכון שתנהגי לפי הפסיקה הספרדית. אך מצד שני, מכיוון ששאלתך היא ביחס להדלקת נרות, שזוהי מצווה שהאישה מקיימת, יש מקום לקבל את מנהג האם, אך נכון שזה יהיה מתוך שיח והסכמה של אביך.
ולכן שלב ראשון של לברר מה היה מנהג אמך בתור נערה.
 אפרט כעת את ההלכה לפי הספרדים והאשכנזים כך שאם אין מנהג מקובל במשפחתך תדעי כיצד לנהוג.
השולחן ערוך (באורח חיים, סימן רסג, ח) פוסק ביחס לבעלי בתים שאוכלים יחד במקום אחד, שרק אחד מהם יברך על הנר מכיון שיש להיזהר מספק ברכה לבטלה. הרמ"א שם פוסק שהאשכנזים אינם נוהגים כן, כלומר כמה בעלי בתים הנמצאים יחד יכולים לברך.
לפי פסיקה זו אנחנו מבינות שלפי השולחן ערוך אם כשיש בעלי בתים שונים ורק אחד מברך, קל וחומר כאשר יש בני משפחה אחת יחד שרק אחת תברך (מכיוון שבבעלי בתים היה מקום לומר שיש מצווה לכל משפחה בנפרד, אך לא נאמר כן).
לגבי פסיקת הרמ"א לאשכנזים, אמנם מותר לבעלי הבתים לברך כל אחד על נרותיו למרות שהם ביחד, לא ברור שזו תהיה פסיקתו במקרה של בני בית אחד שמדליקים נרות.
 לספרדיות, הרב עובדיה יוסף כותב שאם נערה בבית הוריה רוצה להחמיר על עצמה ולנהוג במנהג חסידות ולהדליק נרות בחדרה הפרטי היא רשאית להדליק ללא ברכה כיון שיוצאת בהדלקת הנרות של אמה. דין זה נכון לדעתו גם אם הנערה מדליקה בחדר אחר ונפרד. בפסיקתו נסמך הרב עובדיה יוסף גם על הבן איש חי (שנה שניה פרשת נח, ה) שפוסק שבעל שרוצה להדליק נרות בחדר אחר יכול לעשות כן, אך ללא ברכה.
בנו של הרב עובדיה, הרב יצחק יוסף פוסק כמוהו (ילקוט יוסף קצש"ע אורח חיים רסג, יד) ומוסיף "ומעולם לא נהגו בנות הספרדים לעשות כן", אך אם רוצות יכולות להדליק ללא ברכה בחדרן.
אולם, הפסיקה לספרדיות אינה אחידה. אל מול דעתו של הרב עובדיה פוסקי מרוקו כמו הרב משאש כותב שניתן להדליק בחדר נפרד בברכה מכיוון שנערה יכולה לבחור שלא לצאת ידי חובה בהדלקת אמה ועל כן לברך לעצמה. (בזה שונה נערה שהיא עצמאית במידה מסוימת מאביה, שהוא ואמה הם בני זוג ולגביהם חל הכלל של "אשתו כגופו" ולכן דווקא גבר לא ייצא ידי חובת הדלקה בנפרד מאשתו אבל הנערה רשאית לעשות כן).
גם לדעת הפוסקים האשכנזים יש אפשרות לברך על הדלקת הנרות. אולם אפשרות זו מתקיימת רק אם מדליקים את הנרות בחדר נפרד. אף על פי כן,  מי שבידה מנהג ברור לברך גם כשהיא ליד אמה יש מקום להמשיך כך. זאת בהסתמך על דברי בעל ערוך השולחן (אורח חיים רסג, ז): "ובנות ישראל נוהגות לברך כל אחת בעצמה אף כשהן אצל אמן אף שהבעל אינו מברך וסומך על ברכת אשתו…, מכל מקום הבנות מפני שהן נצטוות יותר כמו שנתבאר מברכת כל אחת ואחת וטוב שכל אחת תברך בחדר בפני עצמה". וכך פוסק גם הרב מלמד בפניני הלכה (שבת, ד, ב) שנכון שכל אחת תמשיך כמנהג משפחתה אך לכתחילה כשאין מנהג כזה, רק אם המשפחה תדליק נרות.
בחסידות חב"ד יש מנהג ידוע שהם מעודדים מאד לפיו כל בת ובת במשפחה מדליקה נר שבת. בקונטרס "נרות שבת קודש" מובאים כתבים של הרבי מליובביץ' שמעודדים את המנהג משום חינוך הבנות. בהמשך הקונטרס פוסק הרב שלום דובער לוין עורך הקונטרס שרצוי שהבנות ידליקו לפני האם כדי להימנע מספק ברכה לבטלה. כאמור, זהו מנהג מיוחד לחסידות חב"ד שלא מאד רווח בבתים אשכנזים אחרים.
 למעשה, יש לברר במשפחה האם היה נהוג בבית אמך שהנערות מדליקות בברכה לצד האם ואם כך נהגו, ניתן להמשיך במנהג זה. נכון יהיה שאביך יהיה שותף להחלטה זו ושיהיה מקובל עליו לנהוג כמנהג האשכנזי של אמך. אם לא נהגו כך בביתה, התייעצי עם הורייך אם אתם נוהגים כרב עובדיה או כרב משאש כדי להחליט אם את יכולה להדליק בברכה בחדר אחר.
אם את מעוניינת להמשיך להשתתף במצווה לצד אימך, בעיניי יש בכך חיבור יפה של שרשרת הדורות העוברת מאם לבתה ואני מציעה לך להמשיך להדליק נר לידה ללא ברכה ובכך להרבות באור הבית לכבוד שבת.
בברכה,### שאלה  
 שלום, גדלתי במשפחה רוסית שאינה שומרת תורה ומצוות ורחוקה מאד מכל זהות יהודית. אני ובעלי שהכרנו בצבא מתחזקים יחד לאט לאט, אנחנו שומרים כשרות וגם שבת (עדיין מעשנת, אבל גם זה יבוא) ואני מכסה את הראש, למרות שלא נעים לי שרואים לי את הקעקועים ושבעלי נראה ממש שונה ממני. 
השאלה שלי כזאת, בשבת כל המשפחה תגיע לסבתא שלי, כדי לחגוג לה יום הולדת במסעדה. זו הסבתא שמאד קרובה אלי, והורי ממש דורשים ממני לבוא. אף אחד לא מבין את הקשיים שלי, וגם קשה לי לוותר על ההשתתפות במסיבה. אני ממש בדילמה, מה צריך לעשות? גם אם אני אגיע, אני אלך ברגל למסעדה, ולא אסע עם כולם. האם עדיף שאבוא עם כיסוי הראש, או לוותר עליו?. ### תשובה  
 שלום יקרה, נשמע שאת מתמודדת עם אתגרים לא פשוטים, אבל את ממש ראויה להערכה. אני מחזקת את ידייך בהתקדמות בקצב המתאים לך, ומאחלת לך הצלחה. אל תרגישי חריגה, או מוזרה בגלל המראה שלך, וגם לא בגלל המראה החיצוני של בעלך לעומת שלך. אם תסתכלי סביבך תראי שאין הגדרה למה נחשב תקין או נורמלי, כל אחד מיוחד, או שונה בדרכו שלו, ומראה חיצוני לא בהכרח מעיד על רמה כזו או אחרת של קיום מצוות או אמונה (כמובן שאם תרצי להסיר את הקעקועים, את רשאית לעשות זאת).
בקשר לשאלתך, ישנה בהלכה הכרעה ברורה של העדפת שמירת השבת על פני כיבוד הורים. על הפסוק: אִישׁ אִמּוֹ וְאָבִיו תִּירָאוּ וְאֶת שַׁבְּתֹתַי תִּשְׁמֹרוּ אֲנִי ה' אֱלֹהֵיכֶם (ויקרא יט, ג) אומר רש"י: "סמך שמירת שבת למורא אב, לומר אע"פ שהזהרתיך על מורא אב, אם יאמר לך חלל את השבת אל תשמע לו וכן בשאר כל המצות". כלומר, הורים אינם יכולים לכפות על ילדיהם לעבור עבירות. כיבוד הורים הוא מצווה גדולה וחשובה, אך את אינך נדרשת למחוק את זהותך הדתית וערכי הקיום שלך כדי לקיימה. (בנוגע לכיבוד סבא וסבתא ראי רמ"א יורה דעה סימן רמ, סעיף כד, בן איש חי פרשת שופטים, שנה ב, אות ל).
מכיוון שכל ההשתתפות במסיבה, ובעצם השהיה בבית סבתא במשך השבת כולה, תאלץ אותך להגיע לחילול שבת, ההמלצה הטובה ביותר בעיני היא להגיע לביקור אצל סבתא ביום ששי, להביא עוגה יפה, או מתנה מכובדת, ולבלות בחברתה לפני השבת. לאחר מכן תחזרו לביתכם.
אם תחליטי בכל זאת לנסוע למשך השבת כולה, לא תוכלי לאכול שם, ותצטרכי להביא אתך אוכל לשבת. האכילה במסעדה אסורה כמובן, מפני שהפתיחה בשבת מעידה על כך, שאין במקום תעודת כשרות. ברוב בתי האוכל, המחללים שבת בפרהסיה, אין השגחה גם בימות החול, ולא תוכלי לסמוך על אמירה של הבעלים, שהמוצרים וחומרי הגלם כשרים. ועוד, מכיוון שהמסעדה נמצאת ללא פיקוח והשגחה, קיים חשש גדול לבישול אסור ולהטרפת הכלים. 
מעבר לכך ישנו איסור לאכול מזון שהתבשל בשבת ע"י יהודי במזיד, גם כאשר כל הרכיבים כשרים (שולחן ערוך אורח חיים סימן שיח ס"א). במקרה כזה ישנם פוסקים שאוסרים ליהנות מן המאכלים אף במוצאי שבת, משום שמדובר בחילול שבת הנעשה באופן קבוע ובפרהסיה, והאכילה מהווה סיוע ביד עוברי עבירה (כתב סופר אורח חיים נ, שבט הלוי חלק ד, סימן לא).
בעיה נוספת שעלולה להתעורר מעצם ישיבתך במקום, היא מראית עין. ראיית אשה בכיסוי ראש, שנמצאת במקום שאינו כשר, עלולה להכשיל אנשים אחרים, וליצור רושם מוטעה, שמותר לאכול במקום. אני ממליצה לך לחבוש פאה או לשבת במקום נסתר, שאינו נראה מבחוץ ע"י העוברים והשבים.
לשאלתך, נראה לי, שאם תחליטי לשהות עם המשפחה בשבת, חשוב שתישארי במשך השבת בכיסוי ראש, מה שיסמן לכולם את זהותך, אמונתך וערכייך. אולי תרגישי מעט מבוכה, אבל בסופו של דבר זה יקל על הסובבים אותך, וגם יעזור לך בהגדרתך מול עצמך ועמידתך הבטוחה על מה שחשוב לך.
בהצלחה רבה חזקי ואמצי.### שאלה  
 אמא שלי ואני מאז ומתמיד חברות טובות, היא מחנכת אותי ב"גובה העיניים". אבל לאחרונה יש בינינו מתח כי אני החלטתי שאני רוצה לעזוב את הלימודים (אני בכיתה י') כי אני לא ממש מצליחה ואני יכולה לעבוד ולהרוויח כסף במקום לבזבז את הזמן שלי. אמא שלי פתאום נהייתה סמכותית, סגנון שלא הכרתי עד עכשיו ודורשת שאני אמשיך בלימודים. היא בעצמה לא סיימה תיכון בגלל שאחרי שאמא שלה נפטרה היא היתה צריכה לעזוב כדי לטפל באחים שלה הקטנים. 
אני פונה אליכם בעצה כי אני לא רוצה להמשיך ללמוד אבל אני גם לא רוצה לפגוע באמא שלי. מה עליי לעשות?
 . ### תשובה  
 שלום וברכה,
השאלה בעצם כוללת שתי שאלות: האחת נוגעת למצוות החינוך של האם כלפי בתה, והשניה מתייחסת לחובת הציות של הבת לדברי האם מתוקף מצוות כיבוד הורים.
בעניין כיבוד ההורים, מצווה אותנו התורה באופן מפורש: כַּבֵּ֥ד אֶת־אָבִ֖יךָ וְאֶת־אִמֶּ֑ךָ, כחלק מן המצוות שבין אדם למקום (קידושין ל, ע"ב, רמב"ם ממרים פ"ו ה"א: השווה הכתוב כבוד אב ואם לכבוד המקום), והתלמוד הירושלמי מכנה אותה מצווה 'חמורה שבחמורות' (פאה, פ"א, מ"א).
מכיוון שהורינו מביאים אותנו לעולם, והופכים בכך שותפים לקב"ה, עלינו להיות אסירי תודה, ולהוקיר אותם בכל מצב וזמן מכח הכרת הטוב כלפיהם. ספרי ההלכה מפרטים את כל חלקי המצווה הכלולים בכיבוד הורים ובמוראם, אך מעבר לכך מדובר ברגש פנימי עמוק, שלא תמיד ניתן למדידה בכלים אובייקטיביים טכניים, ולעתים מעשה שכלפי חוץ מתפרש בדרך מסויימת, הוא למעשה בעל משמעות שונה לגמרי, חכמינו אמרו שיש מי שמאכיל את הוריו במעדנים אך יורש גיהנום, ולעומתו יש מי שמעבידם במלאכה קשה אך יורש גן עדן, שכן הכל תלוי בנסיבות החיצוניות ובהתכוונות הפנימית של הבנים והבנות (שו"ע יו"ד ר"מ, ס"ד).
להמחשת חשיבות המצווה הפוסקים אף הביאו דוגמאות קיצוניות, שגם כאשר הבנים ניזוקו או התבזו ע"י הוריהם (למשל, קריעת בגדי הבנים בפומבי, או השלכת כספם לים), למרות הכל הם שתקו וקיבלו עליהם את הדין באהבה. השאלה שלנו רחוקה מאד מן המקרים הללו, מכיוון שברור לשני הצדדים, שהאם רוצה בטובת בתה, ואינה מעוניינת חלילה להזיק לה. נסיון חייה לימד אותה, כמה חשוב ללמוד ולרכוש מקצוע, והיא מעוניינת לחסוך מבתה את הקשיים שהיא עברה ועדיין עוברת.
ולעניין חובת החינוך של האם כלפי בתה, מוסכם על הכל, שהן הבן והן הבת שהגיעו לגיל חינוך, מחוייבים להתחנך (למשל רמב"ם שביתת עשור פ"ב, ה"י) ע"י האב והאם, ואעפ"י שישנם פוסקים, הרואים באב את המחנך העיקרי, רבים אחרים אינם פוטרים את האם מחיוב זה (למשל, ברכות יז, ע"א, ספר החינוך מצווה תי"ט), ואף רואים בה מחנכת ראויה יותר בשל תכונותיה ונוכחותה המשמעותית בחיי ילדיה (למשל, מנורת המאור כלל ו חלק ב אות קסח, ושל"ה, שער האותיות, אות דרך ארץ (מו, ב).
מלבד חינוך הילדים למוסר ולמצוות, מחויבים הוריהם להשיאם, ואף ללמדם מקצוע, שממנו יוכלו להתפרנס. חיוב זה חשוב ביותר, עד כי נקבע, כי הורה שאינו מלמד את בנו אומנות (מקצוע), כאילו מלמדו ליסטות, כלומר, מאלצו להפוך לשודד, מחוסר אפשרות לפרנסה מכובדת (קידושין ל, ע"ב). אמנם יש באפשרותם של כל בן או בת להחליט מהו מוסד הלימודים, שיתאים להם ביותר, ושבו ימצו את יכולותיהם באופן המיטבי (שו"ע יו"ד סי' רמ, סכ"ה).
בסיכום הדברים, כאשר הילדים מחונכים ולמדנים, יש בכך גם כיבוד להוריהם, שכן ברור לכל, שהם קיבלו חינוך זה מהוריהם (תפארת ישראל יכין אבות פ"ו, מ"ח, יומא פ"ו, ע"א). בדורנו הפכה מצוות הציות למאתגרת במיוחד, ולא פעם אנו מתקשים לקבל את דעת הורינו, בני הדור הקודם, מתוך תפיסה, שחכמתם ונסיונם אינם רלוונטיים לחיינו. אולם חשוב להקשיב לעצתם, ולעתים צדקתם תתברר לנו רק לאחר זמן. אני מייעצת לכן לשוחח ביניכן ולהגיע לפתרון, שיקל על תמר להמשיך בלימודיה בפחות תסכול, למשל באמצעות הסתייעות בשיעורי עזר, או אפילו מעבר לבית ספר קטן יותר.
כל טוב ובהצלחה
עידית### שאלה  
 האם צריך לגנוז כתבים מסיונריים או של ברית חדשה שמופיע בהם שם ה'?
 . ### תשובה  
 כאשר התורה מצווה אותנו לבטל עבודה זרה מארצנו: וְנִתַּצְתֶּ֣ם אֶת־מִזְבְּחֹתָ֗ם וְשִׁבַּרְתֶּם֙ אֶת־מַצֵּ֣בֹתָ֔ם וַאֲשֵֽׁרֵיהֶם֙ תִּשְׂרְפ֣וּן בָּאֵ֔שׁ וּפְסִילֵ֥י אֱלֹֽהֵיהֶ֖ם תְּגַדֵּע֑וּן וְאִבַּדְתֶּ֣ם אֶת־שְׁמָ֔ם מִן־הַמָּק֖וֹם הַהֽוּא (דברים יב,ג), היא מיד ממשיכה בפסוק הבא: לֹֽא־תַעֲשׂ֣וּן כֵּ֔ן לַה֖' אֱלֹהֵיכֶֽם, ומכאן נלמד האיסור להריסת מבנים ואביזרים, שנועדו לעבודת ה'. 
בנוסף לכך נלמד גם האיסור למחוק את שמותיו הקדושים של ה' (ראי מס' שבועות דף לה, ע"א) וכך נפסק להלכה (רמב"ם הלכות יסודי התורה פ"ו, ה"א, שו"ע יו"ד סימן רעו, ס"ט).
חכמינו הרחיבו את האיסור מהתורה, ואסרו לאבד גם כל פסוק וכל ספר קודש, אף שאין בו שמות קדושים, כגון השם אלוקים, או הוויה (רמב"ם הלכות יסודי התורה פ"ו, ה"ח). 
אולם איסור זה חל רק על כתבי הקודש "שכתבם ישראל בקדושה", כלומר, מי שאינו כופר. ואילו ספר תורה (או שמות קדושים) שנכתב ע"י יהודי כופר, דינו שריפה, כולל השמות הקדושים הכתובים בו, זאת משום שהכותב אינו מאמין בקדושתו היתרה של הספר, ורואה בו ספר רגיל. מכיוון שכך, השמות שנכתבו, לא נתקדשו.
יתר על כן, ספר תורה שנכתב ע"י אדם המאמין בנצרות, חמור יותר מספר שנכתב ע"י עובד כוכבים רגיל (שדינו להיגנז), וזאת משום שהנצרות רואה בתנ"ך את ה"ברית הישנה", שעליה נכרתה כביכול "הברית החדשה" (ראי מס' גטין דף מה, ע"ב, שו"ע יו"ד סימן רפא, ס"א).
ועוד, בספרי המסיונרים המצויים בימינו, מודפסים בכוונה דברי כפירה ודברי קדושה, המעורבים אלה באלה, מתוך מטרה להסית ולהדיח יהודים להמרת דתם, ולהראות כביכול את הרציפות והקשר שבין הכתבים. מכאן שישנה חשיבות לאבד את כל חלקי הספר, ללא הבדלה ביניהם (להרחבה ראי בתשובות הרב משה פיינשטיין אגרות משה, יורה דעה, חלק א, קעב, וחלק ב קלז).
אולם ישנה דעה נוספת, לפיה יש לאבד את החלק המסיונרי בלבד, ואילו את התנ"ך, המודפס בצמוד אליהם, יש להפריד ולגנוז, זאת משום שהמפיצים עצמם אינם המדפיסים, ואותם הפועלים בבית הדפוס לא עשו זאת לשם מיסיונריות, אלא טרודים בעבודתם, ומדפיסים כל מה שניתן להם, ללא כוונה מיוחדת, ולכן אין כאן מצוות איבוד עבודה זרה (שו"ת מהר"ם שיק אורח חיים סימן סו).
מהדברים הללו ניתן להכריע בשתי דרכים: השמדת הספר כולו, או השמדה של החלק הנוצרי בלבד, וגניזת החלק היהודי. שתי האפשרויות נכונות.
ברצוני להוסיף, שלעתים ישנן הלכות, שנראות לאדם בן זמננו (ובעיקר בעידן הפוסט-מודרניסטי), כמיושנות ולא רלוונטיות, שאינן מתאימות לאורחות חיינו וסגנון החשיבה המקובל עלינו, ויותר מכך, אולי אף גורמות לחוסר נוחות בקרבנו. אולם יש לומר, שדווקא בזמננו, ישנה חשיבות רבה להנחת החיץ בין טהור לטמא, ולהדגשת הזהות הייחודית לנו כיהודים. פעילות מיסיונרית מתוחכמת עדיין מתקיימת בעולם ובארץ, ולא פעם היא עטופה בתחפושת של קדושה, ובתערובת של אמת ושקר, טוב ורע. מעשה הביעור של טקסטים מיסיונריים נועד בראש ובראשונה לעיצוב התודעה שלנו, לחיזוק הזהות, וגם לזיהוי הסכנה הרוחנית, שהינה חלק מהעולם התרבותי, שבו אנו חיים.
עידית### שאלה  
 שלום רב
לפני 3 שבועות סבתי נפטרה . היא היתה יקרה לי מאוד מאוד.
ביום שישי בבוקר כשיצאתי מהביתו כשפתחתי את דלת הבית נכנס לתוך הבית פרפר מאפור שכאילו חיכה שאפתח לו את הדלת והתישב על דלת השירותים עד יום שבת בבוקר.
בערב שישי לפני הדלקת נרות שבת הדלקתי נר נשמה לזכר סבתי.
בוקר שבת כשהתעוררתי ראיתי שנר הנשמה נכבה והפרפר גם לא היה בבית.
האם ישנה איזו משמעות לדבר? האם פרפר הוא נשמה?
 . ### תשובה  
 שלום לך,
את מתארת תחושות עוצמתיות ורגישות חזקה שהתעוררה בך בעקבות פטירת סבתך האהובה.
ואת שואלת על משמעות של מראה הפרפר ועל הנשמה.
הנשמה היא מעבר לפרפר, לנר וגם למילה עצמה. הנשמה היא האלוקי שבנו. הרמב"ן, שהיה גדול גם בנגלה וגם בנסתר, כותב זאת על הפסוק "ויפח באפיו נשמת חיים" (בראשית ב,ז), שם הוא כותב שהנשמה היא "רוח השם הגדול". חכמים רבים כתבו ואמרו והדגישו גם הם את גדולתה של הנשמה.
בגלל שאנו לא יכולות להכיל ולהבין את גדולת הנשמה באמת, אנחנו משתמשות פעמים רבות בסמלים כדי לנסות לתת מילים למה שאנו חשות. מראה הפרפר עורר בך את הקשר והמחשבה על סבתך, וגם מראה הנר – אולם שניהם מחווירים אל מול הנשמה של סבתא. ולכן עזיבת הפרפר והנר הכבוי אינם הנשמה, אבל ברגישותך הם מעלים בך את המחשבות על האירוע של הפטירה והחוסר.
יש משמעות רבה לחיים שלנו ולמחשבות שלנו על יקירנו שנפטרו מן העולם. האהבה שלך, הגעגוע שלך והקשר שלך הם המשמעות הראשונה. חכמים התוו לנו דרך לבטא משמעות זו: לעסוק בתורה, תפילה וחסד אל מול ומתוך אבל ואובדן, כפי שאנו אומרים בתפילות לזכר היקרים לנו: "בעבור שאנו מתפללים / נותנים צדקה (בלי נדר) לעילוי נשמתה…" וכפי שנהוג ללמוד משניות לעילוי נשמת נפטרים. תקופות החודש והשנה אחרי פטירתו של אדם הם זמנים מיוחדים גם ברגישות וגם במעשים שמלווים את נשמת הנפטר. בהמשך, האזכרה השנתית גם היא זמן חשוב לשוב ולהקנות משמעות לחיים במחשבה על המתים וחייהם.
ניכר שאת מלווה את סבתך במחשבותיך, מי ייתן שדמותה תאיר דרכך להוסיף טוב בעולם לזכרו להיטיב ולהאיר בעולם הזה.
 
יעל שמעוני### שאלה  
 שלום לרבנית,
רציתי לשתף במשהו ואני ממש אשמח לשמוע את דעתך בנושא ולקבל עצה, הנושא מאוד רגיש אצלי וכואב..
אני בחורה דתייה. הכרתי את החבר שלי באוניברסיטה כשעוד היה דתי ואנחנו כבר שנה ביחד בזוגיות מאוד טובה. הוא חזר בשאלה כשהתחלנו לצאת ועדיין מגשש מה מתאים לו ומה לא.
אני מצידי ניסיתי לתמוך בו בכל דרך אפשרית ואני נותנת לו את המקום הבטוח לאמונה ולדעות שלו. אם זה בשמירה שבת ואם זה בשמירת כשרות שכבר לא ככ שומר.. הוא למד בישיבת הסדר שלש שנים, בחור חכם מאוד והיציאה בשאלה שלו הגיעה מחקירה פנימית ואמונית מאוד ארוכה ומעמיקה. קיבלתי אותו ודחפתי אותו לעשות את השינוי שנכון עבורו.
גיליתי לפני כשבוע שהוא רואה פורנו. והתרסקתי. אני יודעת שגברים עושים את זה ושזו התמודדות קשה למי שרוצה להימנע אבל לא חשבתי שהוא יעשה את זה כשאנחנו במערכת יחסים. בשבילי זה הרגיש כמו בגידה. בעיני זה נח על אותו עיקרון של בגידה במלוא מובן המילה או להסתכל על נשים אחרות בצורה ככ בוטה כשאני האישה שלו. זה פגע בי ככ ולא הייתי מסוגלת לשאת את המחשבה שהוא מסתכל עליי ואז על אישה או נשים אחרות. הוא מבחינתו אמר שזו בכלל לא בגידה ושהוא חשב שאני אקבל את זה, אבל אני לא הייתי מסוגלת לקבל. הרגשתי ככ מושפלת ונבגדת ונפרדתי ממנו בלב קשה.
אני רוצה להבהיר משהו.. התמודדנו והתגברנו על הקשיים שיש כשאני דתייה והוא לא. דיברנו על חתונה ובאמת האמנו שנתחתן אחד עם השני. אנחנו באמת אוהבים והיה לנו ככ טוב ביחד.
אבל הוא יודע שעל בגידה אני לא אסלח. מבחינתי זו בגידה גם אם הוא לא החשיב את זה ככה.
ניסיתי לשמוע מאנשים על הנושא ומסתבר שזה דבר מאוד רווח אצל גברים גם דתיים וגם במערכות יחסים, אבל אני באמת לא מצליחה להבין איך יש נשים שמקבלות את זה, אני פשוט לא מסוגלת.
אשמח לקבל עצה/ הכוונה/ דעה ממך, הלב שלי זועק הצילו.
תודה אמיתית
 . ### תשובה  
 שלום רב
הסיפור שלך נוגע ללב  ומעלה מחשבות רבות.
ממכתבך אני מבינה שאת אישה חכמה רגישה וחושבת. נראה שאת מעריכה את בן זוגך ומאפשרת לו מקום להיות שונה ממך ,גם בנושאים שהם קריטיים מאד לאמונתך ואורחות חייך, מוכנה להתמודד עם הרבה הבדלים ,אך לא יכולה לסבול את הפגיעה באמון אינטימי ביניכם  מבחינתך זהו סדין אדום.  בקריאה ראשונה של השאלה חשבתי שזוהי שאלה שצריך לברר עם איש מקצוע שיכול לעזור לכם להגיע להבנה הדדית, אך בקריאה שניה אני חושבת שיש פה גם  צד רוחני שמצריך התייחסות. 
 
 כשאדם מחליט לבנות בית  אם בן/בת זוג שאינם שומרים תורה ומצוות ואינם שותפים לאותו מערכת רוחנית הם נתקלים בקונפליקטים מרובים מאד:  שבת, כשרות, טהרת המשפחה, חינוך ילדים, תרבות וכ'ו.  זוגיות כזו יכולה להחזיק מעמד רק אם זה/ו שאינם שומרים מצוות מוכן/ה  שהמרחב המשותף יהיה  נאמן לדרכה של תורה. במרחב הפרטי כל אחד יכול לנהוג כרצונו. כשיש הבדלי השקפה לעיתים קשה לכבד את השני לכן אתם צריכים להגיע להבנה רוחנית לגבי ההבדלים הכואבים ביותר. בכל זוגיות באשר היא ישנם פערים, כל זוג מגדיר לעצמו מה מה אישי, זוגי, או משפחתי ככל שיש יותר שוני בין בני זוג כך זה מאתגר יותר לכן רוב בני האדם מעדיפים לבנות משפחה עם אדם שדומה להם מבחינה אמונית תרבותית. 
עד עכשיו יכולת לעמוד לצד בן זוגך מול משפחתו, יכולת לעזור לו לגדול ולהתפתח, לבחור את בחירותיו האישיות, ובכך אפשרת לו למצוא מקום בטוח בעצמו ובזוגיות שלכם. זו הפעם הראשונה שאת עומדת מול נושא שבו את לא יכולה לוותר, וגם מעריכה אותו פחות בגלל זה. בחיים זוגיים יהיו עוד מקומות בהם יעלו קונפליקטים  כאלו.  
השאלות שאת צריכה לשאול את עצמך הן –
1. האם נכון לך להיכנס לקשר שבו יש כאלה פערים ( האם באמת האהבה מנצחת הכל?)?
2. אם כן, האם הקשר שלכם חזק וטוב דיו  לצלוח את האתגרים העומדים לפניו?
3. האם צפיה בפורנוגרפיה הוא במרחב האישי או הזוגי? ואם הוא במרחב הזוגי האם הוא נושא דתי או שייך בעצם לאימון האינטימי בינכם?
4. האם את יכולה לשאת את עול חינוך הילדים  התורני על עצמך? אין לצפות מבן הזוג לחנך לערכים שאינו מאמין בהם.
 
פורנוגרפיה היא אחת הרעות החולות של הדור שלנו; היא פוגעת בכל המגזרים ובכל הגילאים. גדולים וחכמים ממני מנסים להילחם בתופעה הנוראית הזו. מה שברור הוא שאת צריכה לפתח שיחה עם בן הזוג להסביר איפה זה פוגש אותך, לשמוע את הצד שלו ולראות אם ואיך אפשר להגיע להסכמות על התנהלות זוגית וערכית בריאה. 
 
את עומדת בפני תהליך משמעותי ומאתגר, אני מאחלת לך הצלחה וכל טוב ושתזכי להקים בית נאמן בישראל .
 
אם תרצי להעמיק את השיחה את מוזמנת לפנות אלינו שוב.
בתיה### שאלה  
 שלום
האם לרווקה "א-מינית" מותר להרות ללא בן-זוג מתרומת זרע (יהודי או גוי, בכלל)?
הכוונה היא לאישה צעירה שלא יכולה בפועל להקים משפחה כיוון שהיא "א-מינית" – אינה נמשכת לאנשים משום סוג, והניסיון מלמד שאנשים כאלה לעתים נדירות מאוד מצליחים למצוא זוגיות באופן שיכבד את הגבולות של הצד האחד ויספק את הצרכים של הצד השני, מסיבות מובנות, וזה כמעט לא אפשרי בפועל. האישה בכל זאת רוצה מאוד להביא ילדים
 . ### תשובה  
 שלום וברכה
אני מבינה שהשאלה על תרומת זרע מובאת כאן כפתרון למבוכה שהרווקה נקלעה אליה היות ואינה נמשכת לגברים (ואין לה משיכה מינית כלל) ועל כן אינה רואה את עצמה קושרת את גורלה עם בן זוג בעתיד. ועל כן היא מבקשת פתרון אחר ולפיו תוכל לכל הפחות להקים לעצמה משפחה ולפוגג את הבדידות שנגזרה עליה.
שאלה דומה נשאלת רבות לאחרונה בהקשר של רווקות שלא מצאו לעצמן בן זוג וחוששות מהחמצת האפשרות ללדת. הן מחפשות אחר בן זוג שאיתו תוכלנה להקים בית המושתת על אדני אהבה וקירבה אך גם מודעות גם לכך שהשעון הביולוגי שלהן דופק ושעת הכושר ללדת הולכת ומצטמצמת. בניגוד למקרים הללו, שבהם יש לעיתים עוד אפשרויות מגוונות המקרה שאת מתארת הוא מקרה שאין בו תקווה למציאת בן זוג ועל כן, הכמיהה לילד יכולה להיענות רק באמצעות תרומת זרע מתורם אנונימי.
אני יוצאת מהנחה שאכן אין מוצא של הקמת משפחה במקרה המתואר. ועל כן, אין לנו אלא לדון באפשרות להולדה מחוץ למסגרת של נישואין.
הפתרון שהרפואה מציעה עבור נשים אלו הוא שאיבת ביציות, אותן ניתן להפרות מזרע שנלקח כתרומה. הביציות מוקפאות כשהן מופרות או לפני הפריה וכשבעלת הביציות תגיע להחלטה על הריון ולידה ייעשה בהן שימוש. ההנחה היא שאת ההריון עצמו אפשר לדחות כיוון שהתיפקוד של הרחם כנושאת הריון נמשך זמן ארוך יותר מאשר הביציות, שאיכותן יורדת עם השנים (יש מחלוקת מהו הגיל האופטימלי לשאיבת ביציות, ויש להניח שהדבר גם תלוי במצבה הפיזיולוגי של כל אישה ואישה).
השאלה המרכזית היא האם ההלכה מתירה ומאשרת את האפשרות הזו. אשר לעצם שאיבת הביציות אין מחלוקת ורוב ככל הרבנים ממליצים לעשות זאת בשלב כזה או אחר, על מנת לשמר את אופציית הפיריון. סימן השאלה הגדול הוא על האפשרות של הפריה מתרומת זרע ללא נישואין.
יש מן הפוסקים ששללו את האפשרות הזו על הסף מפני השיקול שהילד שיגדל יהיה "יתום" מאב. זאת, מאחר שברוב המקרים תרומת הזרע נלקחת מבנק הזרע שם הזרע ניתן מגבר אנונימי שניתן ללמוד על אופיו או מראהו ממיפרט הצמוד לזרע, אך לא ניתן לחשוף את זהותו. ויש מן הפוסקים שהתירו והצביעו על כך שחז"ל הכירו בצורך של האישה במשענת: "דאמרה בעינא חוטרא לידא ומרה לקבורה"(כתובות סד, א). נדמה שבמקרה שאת מתארת, כשאין באמת אופק של הקמת משפחה כשהסיבה לכך היא אונס גמור משקלה של הדעה המאפשרת גדל.
חשוב לציין שהמחלוקת נוגעת לשאלת ההיתר להריון כזה, אך אין צל ספק בדבר כשרות הילד. אם הזרע נתרם מגוי, הרי שהילד מיוחס אחר אמו כדין בן שנולד מגוי ויהודיה שהוא יהודי. אם הזרע נתרם מיהודי, אנו חוששים שמא כשיבוא להינשא כיוון שלא נדע מי אביו, יעלה חשד שכל אחת אתה יחפוץ להינשא עשוי להיות אחותו מאביו (ולגבי בת- אחיה), וגם לא תהיה אפשרות לברר את הדבר. אולם, לאחרונה ניתן פסק דין בבית הדין הרבני מפרי עטו של הדיין הרב יועזר אריאל שמצד אחד, אוסר על אישה רווקה להרות באמצעות תרומת זרע, לדבריו: יש בילד פגם מכיוון שהוא "מבני עירבוביא" שאין יודעים את ייחוסם, וכן, בגלל החשש מנישואין של אח ואחות, בנוסף, מפני שזה יאפשר לנשים להסוות זנות של ממש בטענה שהרו מתרומת זרע ובדרך כשרה,  וכן בגלל שיש כאן גזל, שהרי לא יירש את אביו וכדומה. יחד עם זאת, בדיעבד הוא  התיר לבת שנולדה בהפריה מתרומת זרע של יהודי להינשא והכריז עליה ככשרה לגמרי.
עדיין נראה שהדרך הטובה ביותר (וגם הזמינה ביותר) היא להרות מתרומת זרע של גוי, וכך הוולד הוא יהודי כשר ואינו נקלע לספקות בשאלת היוחסין שלו .
בהצלחה רבה### שאלה  
 קודם כל אתחיל ואגיד שזהו אתר מדהים שעוזר לי ממש. 
יש לי "אישיו" עם הגב שלי. ממש. אני מרגישה לא בטוחה כלפיו בשום צורה. וכבר הרבה זמן עולה בי המחשבה על "לקעקע" את הגב. אבל כיוון שיש איסור ככ חמור על כתובת קעקע חשבתי על פתרון. לצייר על הגב את הציור באיפור קבוע.
האם זה נחשב קעקוע? האם זה מותר הלכתי?. ### תשובה  
 שלום לך,
פתחת וסיפרת על קושי אישי שיש לך בקשר למראה גבך, ומשם עברת לשאלה ההלכתית. ניכר שההלכה חשובה לך, ואת מחפשת כיצד ניתן לפתור את הקושי שלך אבל להמשך להקפיד על מגבלות ההלכה.
כתובת קעקע נאסרה בתורה כי היתה אחת מדרכי עבודה זרה (טור יורה דעה קפ). ובימינו האיסור חל, לדעת מרבית הפוסקים, בגלל שנעשית כחלק מ"חוקות הגויים", ההידמות לתרבות הזרה (גם אם אין בה כוונה של עבודה זרה ממש). (אגרות משה יורה דעה ח"ב, נג)
השאלה היא האם איפור קבוע נכלל באיסור זה?
יש פוסקים שהחמירו בכך, למשל: הרב שמואל ווזנר, שתפס את האיפור הקבוע כ"סרח קעקוע" – מכיון שהפעולה היא דומה : החדרת צבע מתחת לעור. לכן אסר איפור קבוע כאיסור דרבנן. גם הרב יצחק עראמה רואה באיפור קבוע קעקוע ממש ואוסר.
לעומתם – יש המתירים, למשל הרב עובדיה יוסף והרב דוב ליאור – מפני שלאחר זמן,  גם אם בחלוף מספר שנים, האיפור דוהה ונעלם, ואין בו כתיבת אותיות ואינו לשם עבודה זרה.
הרב אשר וייס מתיר איפור קבוע במקום שיש בו צורך – כגון עוגמת נפש בגלל מראה וכדו', מפני שהתהליך של האיפור אינו דומה לגמרי לקעקוע. 
נראה שניתן לסמוך על המתירים, בעיקר אם יש צורך בדבר. ומכאן נראה שאת מידת הצורך יהיה עליך לברר בינך ובין עצמך.
פירוט הדברים אפשר למצוא באתר "משיבת נפש" בשאלה על איפור קבוע  כאן
לאחר הדיון ההלכתי, יש צורך לומר דבר מה גם על מהות העניין שעולה ממכתבך. את מחפשת כיצד להוסיף יופי לגב שלך על מנת לחיות איתו בשלום. וכאן חשוב לי לומר לך: לצד הפתרון ההלכתי, ישנו תהליך נוסף שעליך לעשות, והוא לחפש את ההשלמה שלך עם הגוף שניתן לך, ללמוד לקבל ולאהוב את עצמך גם מהבחינה הפיזית, ולהבין מה באמת מקשה עליך לעשות זאת. לכל אדם ישנן נקודות של אי שביעות רצון לגבי הממד הפיזי שלנו; אולם, אם נקודות אלה תופסות מקום מרכזי בחיים ומפרות את השלווה שלך, חשוב להבינן יותר לעומק. זאת תוכלי לעשות בינך לבין עצמך, או עם ליווי של אדם קרוב, או עם גורם טיפולי. אולי הבעיה ההלכתית היא כעין מתנה עבורך, כי בזכות הבירור הזה תגיעי גם להבנה מעמיקה יותר של עולם הגוף-נפש שלך ולצמיחה חיובת בהקשר זה.
היי ברוכה
רחל קרן### שאלה  
 שלום רב,
איך עושים התרת קללות/נדרים בימי הקורונה?
אפשר לעשות כשהמתירים הם בני המשפחה?
 . ### תשובה  
 שלום רב
ראשית כדאי לברר מדוע יש צורך לעשות התרת נדרים, ומתי יש לעשות התרת נדרים או התרת קללות.
אם חלילה אדם דיבר לא יפה כלפי אדם אחר, ראוי להתחרט, לפנות לאדם שנפגע ולהתנצל בפניו ואין כאן צורך בהתרת נדרים או קללות. במקרים מאד מסוימים יש לדון אם צריך התרת קללות.
כמו כן, גם אם אדם לקח על עצמו משהו שלא בצורת נדר (למשל רק אמר- מהיום אני מקפיד להתפלל כל יום), לא בהכרח שיצטרך התרת נדרים וכדאי לשאול לגבי המקרה המסוים הזה.
 
התרת נדרים אנו עורכים במקרי קיצון בהם אדם נדר נדר מפורש או רוצה לשנות ממנהג קבוע שלו.
מתוך החומרה של נדרים והרצון למנוע חששות בנושא, נוהגים לערוך התרת נדרים כללית בערב ראש השנה.
 
לכתחילה עדיף לא לנדור שום דבר (ואף חכמים לימדו אותנו להשתדל שכשאנחנו מקבלים על עצמנו משהו להקפיד ולומר "בלי נדר").
 
במקרה שאכן יש צורך לעשות התרת נדרים, יש לעשותה בפני 3 אנשים.
בימים אלה אפשר להיפגש עם 3 אנשים (עוטים מסכה), ניתן גם בחלל הפתוח, ולבצע את ההתרה.
להתרה יש נוסח מסוים שקבעו חכמים.
בערב ראש השנה האחרון, בהם היינו מצויים בסגר ואנשים רבים היו בבידוד, הרב י"צ רימון יצא בפסיקה שבעת כזאת אפשר לערוך התרת נדרים בזום ועל ידי שליח.
ראי כאן:
https://www.sulamot.org/%D7%94%D7%AA%D7%A8%D7%AA-%D7%A0%D7%93%D7%A8%D7%99%D7%9D-%D7%91%D7%96%D7%95%D7%9D/
ההיתר שלו מבוסס על זה שהתרת נדרים בערב ראש השנה הוא מנהג בלבד.
 
לגבי שאלתך, האם ניתן לערוך התרת נדרים מול אנשי משפחה-
אמנם המתירים  את הנדר נחשבים כ"בית דין" מבחינה הלכתית אבל אינם כבית דין שדן ושופט ולכן אין בעיה בכך ששלושת המתירים יהיו קרובי משפחה זה של זה וקרובי משפחה של מבקש ההתרה (שו"ע רכח, סעיף ג).
 
אשה שמבקשת התרה, בעלה אינו יכול להיות אחד משלושת המתירים (שו"ע רלד נז).
 
לסיכום, הייתי ממליצה לך קודם כל לפנות לברר האם את באמת זקוקה להתרה.
בהצלחה רבה
וימים טובים
בת שבע### שאלה  
 האם אפשר להזמין צימר/דירה כשבעל הדירה אומר שהוא לא עושה מכירת חמץ?
 . ### תשובה  
 שלום רב.
אפתח בזה  שאין חובה למכור חמץ, יש חובה לבדוק חמץ ולבער אותו.
אנחנו מוכרים חמץ במקרים שיש לנו תערובת חמץ או חמץ בכמות גדולה, שיש נזק כלכלי להפטר ממנו, אבל למי שאין חמץ למכור איננו חייב במכירת חמץ. לכן, אם בעל הדירה אינו מוכר חמץ- אין עם זה בעיה.
לעומת זאת, יש מצוה חשובה והכרחית והיא מצות בדיקת חמץ וביעורו והיא מוטל על בעל הבית או משכיר הבית ולכן:
אם אתם שוכרים את הדירה כבר מערב פסח עליכם לבדוק שם חמץ בליל י"ד ניסן, בזמן בדיקת חמץ, כי אתם נחשבים שוכרי הדירה. (שולחן ערוך או"ח סימן תלז סעיף א)
אם אתם מגיעים לדירה/ לצימר במהלך הפסח ובעל הדירה בוודאות לא בדק חמץ בערב פסח- עליכם לבדוק חמץ בברכה כשתגיעו לדירה ואם חלילה תמצאו שם חמץ עליכם לבערו (בשריפה או באמצעי אחר כמו פירור בשירותים). (שולחן ערוך, או"ח סימן תל"ה סעיף א)
 
מברכת אותך בחג שמח, כשר ונעים!### שאלה  
 שלום
הבן שלי אינו דתי אך שומר כשרות בבית כדי שנוכל לאכול אצלו. אם הוא יאכל ויבשל חמץ בפסח, האם זה מטריף את הכלים? האם נוכל לאכול אצלו אוכל שנקנה ובושל לאחר הפסח?
במידה וזה מטריף את הכלים, מה הדין לגבי שימוש בכלי חמץ במהלך הפסח, אך ללא חמץ ממש. כלומר שלא יאכל חמץ ממש בפסח אך ישתמש בכלים הרגילים?
 . ### תשובה  
 שלום לכם
גם אם הבן מבשל חמץ בכליו הכלים כשרים לשימוש לאחר הפסח.
 
הרחבה:
ישנה מחלוקת אמוראים בדבר כלי החמץ בפסח. אנו פוסקים כשיטה לפיה אין איסור בל יראה ובל ימצא בטעם הבלוע בכלים ולכן ניתן להשהות את הכלים בבית ואין צורך למכרם.
השאלה שלכם נוגעת למעשה בדין חמץ שעבר עליו הפסח מכיוון שאתם שואלים על האפשרות לאכול מכליו של הבן לאחר החג ולא בחג עצמו.
בחג עצמו חמץ אינו בטל אפילו באלף אבל לאחר החג חמץ בטל כשאר תערובות ולכן הכלים אף אם בלעו איסור אינם נאסרים וכן פסקו הרמ"א והמג"א, המשנה ברורה ועוד אחרונים.
מאחלת לכם חג כשר ושמח ,זיוית.
 
מקורות להרחבה:
פסחים ל.
תוספות שם
שו"ע או"ח תמ"ז א### שאלה  
 האם מותר להאכיל חתול אוכל חתולים שיש בו חמץ בפסח?. ### תשובה  
 אוכל לחתולים הוא תערובת חמץ שאסורה בפסח ולאחריו.
מהי תערובת חמץ האסורה?
השו"ע באו"ח סימן תמז סעיף א: חמץ בפסח אוסר תערובתו …במשהו אפילו בהנאה".
והרמ"א מגיה: וצריך לשרוף הכל
כלומר: לפני הפסח, אם התערב רכיב חמץ בשאר דברים שאינם חמץ ולא היה בשאר הרכיבים כדי לבטל את רכיב החמץ בשישים הרי זו תערובת חמץ שדינה כחמץ ממש.
במקרה שהיה לפני הפסח כדי 60 בשאר המרכיבים כדי לבטל את רכיב החמץ הרי שזו תערובת שמותר לקיימה בפסח ואין צורך לבער או למכור אותה לגוי. מחלוקת הפוסקים האם מותר להשתמש בה בפסח עצמו ונוהגים להחמיר.
אוכל לחתולים עשוי לרוב מתערובת של דגנים, חלבונים מן החי והצומח ושומן. הדגנים הם לרוב תירס או חיטה או תערובת של שניהם גם יחד ותופסים חלק נכבד מאחוז התערובת. דהיינו –  אין סיכוי שהם התבטלו בשישים בשאר המרכיבים והרי זו תערובת חמץ שנאסרה ויש לשרוף או למכור אותה לגוי. כמו"כ דין התערובת לאחר הפסח (באם לא נמכרה לגוי) כדין חמץ שעבר עליו הפסח ואסורה באכילה והנאה.
כפי שראינו, השו"ע מבאר שתערובת זו אסורה גם בהנאה כדין חמץ גמור, ולכן, גם אם אינך אוכל את תערובת החמץ מכיוון שאינו ראוי למאכל אדם, כל עוד הוא ראוי לאכילת כלב הרי שאין לתיתה לבעלי חיים משום שאתה נהנה מאכילתם זו.
 
לסיכום –  יש לשרוף או למכור לגוי את המזון לחתולים שכבר יש בבית ולקנות חדש רק ממקום שיש לו אישור מכירת חמץ, כדין כל חמץ גמור.
 
בברכה
שורלה רוזן
 ### שאלה  
 לקראת הפסח הבא עלינו לטובה אני אשמח לדעת, האם אני צריכה לקנות לכלבה שלי מזון כשר לפסח?
הרי אני נוגעת בו ורואה אותו במהלך החג ומצד שני זהו אוכל שכלל לא נועד למאכל אדם.
תודה. ### תשובה  
 תודה על פנייתך. 
ראי תשובתה של הרבנית שורלה רוזן בנושא זה באתר בקישור כאן### שאלה  
 רציתי לשאול אודות מאמר חז"ל הידוע : "בטל הטעם לא בטלה התקנה".  אימרה זו חוזרת בהקשרים רבים. רציתי לרדת יותר לעמקה אבל בעיקר לא מובן לי אם בטל הטעם איזו סיבה יש להשאיר את התקנה (אלא אם כן נוצרת סיבה חדשה כגון מדרון חלקלק וכדומה ..) כמו כן אם נרבה להשתמש בזה היכן כוח חכמים לחדש דברים ביחס למציאות שאכן משתנה..?
דוגמא: שני ימי יום טוב בחו"ל-איזו סיבה יש להשאיר? יש כיום לוח שנה ואין שום ספק מבחינת הזמנים…ועוד נושאים אחרים רבים שצריכים תיקון גם בהקשר המוסרי?
 . ### תשובה  
 שלום רב,
התשובה להלן היא כמובן אינה הלכה למעשה, ולא באה להציע יישום, אלא לעורר למחשבה בעקבות שאלתך החשובה.
מן הדברים להלן תעלה תמונה מורכבת. לעתים ברור לפוסקים ראשונים ואחרונים ששינוי המציאות צריך להביא לשינוי ההלכה. לדעת אחרים – ההלכה והתקנות שנקבעו מבטאות אמת מהותית, שלא נובעת מן הטעם אלא יש לה תוקף מעצם תקנתה ולכן – אינה ניתנת לשינוי. תמונה מורכבת זאת מניחה לפתחנו את שאלתך בסוגיות רבות. ואין דרך פשוטה להכריע בה.
ארחיב את דברי ואדגים אותם:
הדיון בשאלה האם כשבטל הטעם בטלה התקנה מתקיים, למשל, מסביב למשנה  (פסחים נ, א) העוסקת באיסור מלאכה בערב פסח. היו שנהגו לא לעשות כלל מלאכה, והיו שעשו עד חצות. על כולם חל האיסור לאחר חצות היום, מפני שזה היה זמן הקרבת קרבן הפסח. לא נאמר איסור כזה בתורה, אבל זאת היתה תקנת חכמים, שבזמן שקרבנו של אדם קרב, יהיה בטל ממלאכה (כך מנומק בירושלמי).  וכמובן השאלה עלתה, האם האיסור ממשיך להתקיים גם כשבית המקדש אינו קיים, או "בטל טעם בטלה תקנה". עמדת התוספות על אתר: "נראה דאף בזמן הזה דליכא הקרבה כיון שנאסר אז אסור לעולם", כלומר, גם אם אין הקרבת קרבן פסח, ובטל הטעם, דבר שנאסר, איסורו נשאר לעולם.
בדיון על דברי הרי"ף בסוגיה זו (פסחים טז, ב בדפי הרי"ף) טוען בעל המאור (ר' זרחיה הלוי) שמאחר שבימינו אין קרבן, בטל האיסור. כנגדו יוצא הרמב"ן ב"מלחמות ה'" וטוען ש (דבריו מצוטטים להלן ולידם פירשתי את משמעותם):
1. "משנאסר הדבר נאסר לעולם בכל מקום. שאפילו נמי בטל דבר לא בטלה גזירה" –  עמדת הרמב"ן כאן כעמדת התוספות. כלומר: הגזרה משקפת אמת מהותית ותוקפה אינו תלוי בטעמה.
2. "עד שיעמוד בית דין ויתיר שכל דבר שבמניין צריך מנין אחר להתירו" – ההנמקה כאן אינה מהותית אלא פורמלית – היעדר הסמכות להתיר מה שנאסר על ידי חכמים מדורות קודמים, אלא אם כן יש סמכות מקבילה במעמדה. ומכאן שייתכן שיהיו גזרות שיבוטלו אם יתקיים התנאי הפורמלי.
3. "כל שכן בזה שאפילו לא היתה תקנה לשם כך, הדבר מהני ומועיל לעסקי מצה ומרור" – כאן מציע הרמב"ן שאולי הגזרה לא נתקנה בגלל הקרבן, ואולי יש טעות בהסבר הטעם לגזירה, כי ייתכן שיש לה טעם אחר שנותר רלוונטי גם לימינו.  
4. ו"אין ב"ד רשאי להתיר דבר שיש בו נדנוד עבירה". – אולי יש בהתרת הגזרה חשש שמא תיגרם עבירה, כי אולי אנשים יאריכו בעבודתם ולא יכנסו כראוי ובזמן לחג.
 
 הדוגמא הזאת מעלה שאלות רבות שהן ממהותה של שאלתך: מה היא גזרה? האם היא חשיפה של כוונת התורה באמת, ואם כך – אזי אין מקום לשנותה? או: האם גזרה היא דרך להתאים את דברי התורה למציאות כדי להקפיד על שמירת התורה בתנאים השונים בה חיים, כלומר: גזרה היא תהליך של פסיקה והכרעה ולא של חשיפת האמת, ואם כך – ניתן להכריע אחרת בהשתנות התנאים?  
בנוסף, יש כאן שאלה של סמכות של דורות מאוחרים מול הקודמים להם.
בדיון בגמרא על תקנת הפרוזבול של הלל (גיטין לו, ב), תקנה שבפועל ביטלה את התוקף הטוטאלי של שמיטת הכספים הנדרשת בתורה, נאמר בשם שמואל שהתנגד לתקנה זו, "אי איישיר חילא – אבטליניה!" כלומר, אילו היתה לי הסמכות הייתי מבטל את תקנת הפרוזבול!   שמואל חולק על ראיית המציאות של הלל, שכדי שאנשים לא יימנעו מלהלוות מתוך חשש משמיטת החוב, העביר את סמכות גביית החובות לבית הדין, שיוכל לגבות גם לאחר השמיטה. שמואל רואה בתקנה הזאת דבר שגוי,  אבל בעיית היעדר הסמכות אל מול הלל מונעת ממנו לשנות.  "אין בית דין יכול לבטל דברי בית דין חברו אלא אם כן גדול ממנו בחכמה ובמנין" (שם).
הרמב"ן מעלה שאלה נוספת – "מי אמר שזה הטעם"? אולי טעינו בפירוש הטעם, ואז בודאי לא נכון לבטל.
קריטריון אחר הנוגע לדיון שלנו הוא: האם פשט האיסור בכל ישראל? האם רוב הציבור קיבלו עליהם את התקנה או את הגזרה? על כך יש דיון במסכת עבודה זרה (לו. א). אפשר לשאול האם אי קבלת הגזרה נוגע לחוסר שכנוע בטעמה, או בחוסר רצון או יכולת לקיימה. אבל, תהא הסיבה אשר תהיה – הגזירה (במקרה המדובר – שמן של גויים) בטלה. 
דוגמא נוספת: במסכת ברכות (נג, ב) נדרש הפסוק: (ויקרא כ, ז) "והתקדשתם" –  אלו מים ראשונים, "והייתם קדושים" –  אלו מים אחרונים, "כי קדוש אני ה' אלקיכם" – זו ברכה.
על כך מעירים התוספות: והייתם קדושים אלו מים אחרונים – דוקא להם שהיו רגילין ליטול ידיהם אחר הסעודה מפני מלח סדומית (מלח חריף שמגע שלו בעינים גרם לפגיעה בהן), אבל אנו שאין מלח סדומית מצוי בידינו ואין אנו רגילין ליטול אחר הסעודה אין הנטילה מעכבת עלינו לברך.
כלומר – "בטל טעם בטלה תקנה".
 
שאלתך, אם כן, במקומה עומדת והדוגמאות להלן עוד מחזקות אותה. המקורות מעידים על שתי מגמות סותרות שאפשר להיווכח בהן בהבדל המשמעותי כל כך בין שתי המובאות מהתוספות.
 וכמובן הדברים קשורים לשאלת תוקפה של ההלכה, וכיצד משמרים אותה, האם על ידי הקפדה על תקפותן של גזרות גם כשטל טעמן, או דווקא בהתאמתן לחיים המשתנים?
דוגמא מסוג שונה אותה העלית בשאלתך היא על יום טוב שני של גלויות. אכן, הלוח ידוע והטעם בטל מזמן. ובעצם בכך התלבטו כבר אמוראים במסכת ראש השנה. ועם זאת – לא בוטל יום טוב שני על ידי אף אחד מן הפוסקים. ייתכן שבנושא זה עלינו להבין את הדברים על פי דבריו של הרמב"ן. האם ייתכן שהטעם ליו"ט שני של גלויות אינו אי ידיעת הלוח, כי הרי למרות ידיעתו המשיכו כל הדורות לקדש גם את היום השני בגלות?! אולי יש בכך ביטוי של חוסר השלמות בחיים בגלות?
בוודאי שדוגמא זו מלמדת על הזהירות הגדולה שיש לנקוט בביטול גזרות, גם שנראה שבטל טעמן.   
 
אביא דוגמא נוספת, מנושא אחר, אשר תפקח את עינינו בדיון בכיוון אליו רמזת – שאלות של מדיניות פסיקה, של שיקולים מוסריים ואחרים, ושל שיקולים של דבקות בפסיקה הקיימת. 
בשו"ת אחיעזר (חלק ג סימן כו) של הרב חיים עוזר גרודינסקי ישנה תשובה מרתקת על השאלה: יהודי שנשא בנישואים אזרחיים גויה באמריקה, וכעת היא רוצה להתגייר. האם נכון לגיירה ולקבלה לכלל ישראל?
יסוד התשובה בסוגית הגיור במסכת יבמות שם נאמר שלא מקבלים גיור שלא לשם שמים, כמו דוגמא זו – לשם אישות, אבל סיכום הדיון הוא: "והלכה – כולם גרים". בדרך זו פוסקים ראשונים רבים (יש פסיקה מאד יפה ומפורטת של הריטב"א ועוד), אך רבים התנגדו לכל גיור שאינו לשם שמים ואינו שלם. כך, אכן, מנמק האחיעזר בשנת תרע"ב (1912). ההנחה היא שאין זה גיור לשם שמים אלא לשם אישות ולכן – עדיף לא לגיירה. (בשאלה מוצגת האפשרות שתתגייר אצל הרפורמים, וגם על כך הוא משיב שאין בכך הצדקה לגיירה).
אבל, בהמשך התשובה, אשר נכתבה כעבור 6 שנים שבמהלכן התרחשה המהפיכה בברית המועצות, ורבו הנישואים האזרחיים, משנה הרב לחלוטין את תשובתו, ואומר: שבימינו, אחרי הרבולוציה (=המהפיכה) דווקא גיור לשם אישות הוא לשם שמים, כי הזוג הזה חי במילא ביחסי אישות מתוקף נישואיהם האזרחיים, ולכן אם הם פונים לגיור – הרי זאת הבעת רצון אמיתית בכיוון של "לשם שמים".
זאת תשובה מלמדת כל כך!  שאין לדיין אלא מה שעיניו רואות. וכשעיניו רואות מציאות קשה של נישואי תערובת ושל בלבול זהויות ושל אובדן בעם ישראל, גזרת ההחמרה בגיור הופכת להקלה בתהליך.
 בודאי לא ניתן ללמוד מכך שאם "בטל טעם בטלה גזירה" אלא אפשר ללמוד מכך – שיש לבחון את הגזירות ואת הפסיקות, לא על מנת לבטלן אלא על מנת לקיים באמצעותן את התורה על ידי כל שומריה ועל ידי כל עם ישראל. 
הדברים להלן מלמדים ששאלתך נידונה רבות, ואלו רק דוגמאות. ונראה שלעתים קיומה של תורה מצריך את ביטולן של גזרות, ולעתים, על אף שהטעם לא קיים, עצם שמירת מסורת הדורות, שמירת ההלכה ככתבה, יש בה משמעות גדולה לחיזוקה של תורה. 
רחל### שאלה  
 אני מתגוררת בדירה עם עוד שותפות, אחת מהן אינה דתייה.
אנחנו עושות מאמץ משותף להגיע להסכמות על פסח והכל בנועם, ורצינו לברר את גבולות הגזרה. ככלל, ההנחה היא שלא יהיה חמץ גמור (לחם, עוגיות וכו') ויהיו קטניות (שהשותפה תאכל). בשאיפה הכל יהיה כשר לפסח, אבל עלו כמה סוגיות.
רציתי לשאול באופן בסיסי מה הגדר של "בל יראה לך חמץ": האם הוא על המקום, כלומר בשטח ששייך לי לא יכול להיות חמץ, או שברגע שהחמץ לא שייך לי, אין בעיה כזו?. ### תשובה  
 כמו כן, אשמח לדעת עוד כמה דינים: אצלנו לא משתמשים באוכלים שנפתחו לפני פסח במהלך הפסח, כגון תבלינים. האם היא יכולה להשתמש בתבלינים הללו בפסח (לכתחילה או בדיעבד) בכלי בישול שייעדנו לפסח? האם שימוש בכלים משלה לדברים האלה שאינם חמץ גמור פותר את הבעיה הזו? (הוא יוצר בעיה של כלים לא כשרים לפסח…)
נשמח גם להארות נוספות לגבי סוגיות שמשתמעות ממה שכתבנו ולא העלינו בעצמנו.
תודה רבה!
 
תשובה:
שלום לך,
משמח לקרוא על יחסי האהבה והשלום, השוררים ביניכן, ועל הנכונות לכבד ולהכיל זו את זו, בתקווה כמובן, ליום שבו כל אחינו יקפידו על קיום ההלכה.
בעניין החמץ בפסח, ישנן חומרות מיוחדות, השונות מיתר דיני הכשרות המוכרים לנו, וביניהן שמלבד איסור האכילה – וְלֹ֥א יֵאָכֵ֖ל חָמֵֽץ (שמות יג, ג) שענשה כרת, ואיסור ההנאה מחמץ, אף לאחר הפסח (מסכת פסחים דף כח, ע"ב), ישנם איסורים מיוחדים של 'בל ייראה ובל יימצא' (שמות יב, יט: שִׁבְעַ֣ת יָמִ֔ים שְׂאֹ֕ר לֹ֥א יִמָּצֵ֖א בְּבָתֵּיכֶ֑ם, שמות יג, ז: וְלֹֽא־יֵרָאֶ֨ה לְךָ֜ חָמֵ֗ץ וְלֹֽא־יֵרָאֶ֥ה לְךָ֛ שְׂאֹ֖ר בְּכָל־גְּבֻלֶֽךָ). שימי לב, שבשני הפסוקים שהבאנו, נאמר בְּבָתֵּיכֶם, לְךָ, גְּבוּלֶךָ, ואנו מבינים, שהאיסור חל על חמץ שבבעלותו וברשותו של יהודי בימי הפסח.
כלומר, ישנו איסור לקיים חמץ בבית בכל שבעת ימי החג, וחובה לבער כל חמץ שיימצא אף בתוך החג, אולם כל זה נוגע לחמץ הפרטי שלך, כפי שנלמד בגמרא: שלך אי אתה רואה, אבל אתה רואה של אחרים (פסחים דף ה ע"ב).
מכך מובן, כי אף אם יימצא בדירה חמץ השייך לשותפה, זו אינה אחריותך, למרות הצער שבכך. יחד עם זאת, מכיוון שמדובר בדירה משותפת, שגם את שותפה במגורים בה, עלייך לבצע בדיקת חמץ וביעורו בכל שטח הדירה (ב"ח אורח חיים סימן תלג ס"ק ח, משנה ברורה סימן תלג ס"ק כח, ט"ז אורח חיים סימן תמה סק"ה), והשותפה תרכז את כל המצרכים האסורים בכלי מיוחד לכך.
אולם עליך לקבל על עצמך את דיני ההרחקה בשעת הסעודה (אשר נכתבו ביחס לגוי, האוכל חמץ), ולהימנע מאכילה משותפת, הן מחשש לעירוב פירור חמץ במאכלך (חמץ אסור בשיעור כלשהו, ואין לו ביטול), והן מחשש לטעימה מתבשילי האיסור מתוך ההיכרות הקרובה ביניכן. כמו כן יש ליצור היכר והפרדה למאכלי החמץ, שתייחדו להם מקום מוגדר, רצוי עם שילוט לתזכורת (שולחן ערוך ונושאי הכלים אורח חיים סימן תמ סעיפים ב-ג), ועדיף שיישמר בחדרה של השותפה.
הדברים שהבאתי נאמרו אמנם כלפי מי שאינו יהודי, מכיוון שבעבר לא היתה אפשרות של יהודי האוכל חמץ בפסח, אך יש לדעת, שחמץ הנמצא ברשות יהודי, הוא חמור יותר, ויש מי שמחלק זאת לאיסור על האובייקט עצמו, כמו למשל בשר טריפה (חפצא), שיש להשמידו מהעולם[1], לעומת חמץ של נכרי, האסור רק על האדם היהודי עצמו (גברא) באופן זמני (חלקת יואב מהדורא תניינא סימן כ).
לשאלתך בדבר אריזות פתוחות של תבלינים וכד', קיים החשש שיש בהם מיעוט חמץ (בפס הייצור בבית החרושת, או בבליעה בזמן השימוש על-ידיכן), ולכן הקפדתך נכונה, ואין להשתמש בהם בסירים הכשרים לפסח, מחשש להטרפתם.
במידה וחברתך תשתמש בכלים המשותפים לבישול חמץ בפסח, יהיה בכלים אלו חמץ בלוע, ומלבד איסור 'בל ייראה ובל יימצא', ישנו חשש בשימוש לאחר הפסח כדין חמץ שעבר עליו הפסח, שאסור בהנאה (פסחים דף ל, ע"א-ע"ב, רמב"ם הלכות חמץ ומצה פרק א הלכה ד). אולם לפי דעות רוב הפוסקים, גזירת הנאה מחמץ שעבר עליו הפסח, חלה על חמץ ממשי בלבד ('בעין'), ולא על הטעם הבלוע בכלים (שולחן ערוך אורח חיים סימן תמז סעיף א, מגן אברהם סקמ"ד, משנה ברורה סק"ד, מקור חיים סק"ב, פרי מגדים אשל אברהם סק"א, מחצית השקל סק"א), מכאן שאין חשש להשתמש בהם לאחר החג[2].
אני מאחלת לך, שביחד תצליחו להתגבר על המכשולים בדרכי נועם, ויחד עם זאת שתצליחי לשמור על הלכות הפסח כראוי מבלי לוותר על פרטיהן ודקדוקיהן.
חג שמח וכשר,
עידית
 
[1] אמנם לפני הפסח מותר למכרו לגוי, ובשאר איסורים אין חיוב השמדה.### שאלה  
 אהלן, 
אני בת 24 וחבר שלי בן 26. נפגשנו לפני שנה. אנחנו מכירים מהלימודים  נרקם ביננו קשר והתחלנו לצאת לפני כמהחודשים. במשך חודשיים שמרנו נגיעה לגמרי, זה נושא שמאוד חשוב לשנינו אבל בהחלט אני הייתי זו שדחפה יותר לשמירת הנגיעה. אחרי חודשיים הינו ביחד המון שעות ביום אחד ובאיזהו שלב שמתי עליו יד, ומשם הכל היסטוריה (; התחבקנו והחזקנו ידיים ונגענו, בסוף אחרי כמה שעות גם הגענו למגע שהיה יותר מיני. 
אחרי זה היה המון חרטה וקושי והרגשתי מאוד רע עם זה שהגענו לשם. גם לו היה קשה, אולי בעיקר עם התגובה שלי..
בכל אופן דיברנו על זה הרבה מאז. אני הייתי נחושה וחשבתי שכדאי לנסות לחזור לשמור נגיעה לגמרי, לא בנאיביות כמו שהייתה לי לפני אלא מתוך ידיעה שאולי ניפול באיזשהו שלב, אבל כן רציתי לנסות עד שניפול.
גם לו זה מאוד חשוב אבל הוא מתלבט מאוד באיזה צורה לגשת לזה. האם כדאי לנסות לחתוך כל מגע יד שניפול (מה שיוצר תחושת אשמה מאוד חזקה בכל פעם, גורם לנו לחשב מתי מותר לנו ליפול, יוצר פערים ביננו כי אם אני ארצה לגעת והוא מרגיש שהוא מספיק חזק בסיטואציה מסוימת זה יכול לפגוע וליצור מתח, וגם יש עניין שאולי אם מחכים לפעם שזה יקרה וחוסמים את זה כל הזמן, ברגע שזה יקרה זה ילך מאוד רחוק מאוד מהר, ואנחנו ממש לא רוצים להגיע לשם).
מצד שני, מה הדרך החלופית? לנסות לקבוע לעצמנו גבולות במגע? זמנים מסוימים? ייחוד (לא תמיד עוזר לנו..)? 
מה הדרך הכי טובה שלא תפגע לנו בזוגיות מצד אחד ומצד שני נהיה ברוח ההלכה ותשמור על הזוגיות שלנו?
חשוב לי להגיד שאני מאוד שמחה על הכימיה ביננו, וגם על המגע, נוח לנו ביחד והמגע שלנו טוב ובריא ומרגיש מאוד נכון.
יש ביננו הרבה כבוד אחד לשני ב"ה.
וגם חשוב לי לציין שאנחנו בעז"ה מכוונים לחתונה אבל עוד לא לגמרי שם, גם מבחינה טכנית נוכל רק בעוד כמה חודשים..
שמח לעצה! 
תודה רבה.
 . ### תשובה  
 שלום לך,
קראתי את שאלתך ודברייך נוגעים ללבי.
אני קוראת בדברייך שמחה וההתרגשות ובשורת קשר קרוב שנרקם בינך לבין נפש אהובה ומיטיבה ובצד זאת תסכול שנוצר בשל הרצון העמוק לקיים את מצוות התורה בצד התחושה שהאיסור ההלכתי על מגע בין בני זוג שהאהבה שרויה ביניהם מביא להתמודדות קשה מאד.
אתם הצלחתם לעמוד באתגר תקופה מרשימה ושניכם ראויים להערכה על כך. זוהי הערכה שקטה עדינה וצנועה, איש אינו מודע לה מלבדכם אך היא קיימת ויקרה היא מאד.
המגע שהתקיים ביניכם מציף רגשות קשים של אשמה. אולי גם בשל המתח שנוצר, בשל המצב בו מצד אחד מגע של אהבה הוא חוויה קסומה שאין שניה לה, ומצד שני ידיעת האיסור מכניסה מרירות וצער ואולי אף תסכול וכעס על מצב שנראה חסר פיתרון.
ברצוני ראשית לבטא את הערכתי לשניכם.
ואחר זאת להציע נתיב שאיני חושבת שקל לפסוע בו אבל אני מאמינה בו מאד.
 אני חושבת שהאתגר בהמתנה למימוש הקשר הפיזי עד לכניסה בברית הנישואים הוא קשה ביותר, זו כנראה ההתמודדות הקשה ביותר שיש לצעירים וצעירות דתיים.
אנו חיות היום בעולם בו מעטים המקומות בהם אני צריכה לוותר על משהו משמעותי מאד בשל אמונתי ומעטים המקומות בהם אני נמנעת מדבר מה שאני משתוקקת אליו מאד בשל ההלכה. רוב רובם של הניסיונות בתחום הזה רוככו עם השנים מאד (כלומר לא כל כך קשה לשמור שבת או כשרות למשל.)
אפילו בתחומים מאתגרים יותר כמו דיבור ראוי, הדחף אינו עז כמו ההשתוקקות הבריאה והקסומה למגע של אהבה עם בן זוג.
לכן האתגר בהמתנה קשה שבעתיים שכן איננו מורגלים בו.
יתירה מכך, אני מאמינה שאדם מסוגל לעמוד בקושי כאשר מתקיימים שני תנאים:
התנאי הראשון הוא אמונה במסוגלות שלי להצליח. 
השני הוא האמונה ב"צדקת הדרך" ובכך שההקרבה שבאיפוק מוצדקת. 
אני רוצה להציע כמה נקודות למחשבה לאור שני יסודות אלו.
1.האם אפשר בכלל ל"שמור נגיעה"
מבין השורות של דברייך אני קוראת חוסר אמון ביכולת שלכם להימנע ממגע עד לחתונה. אני מציעה להתבונן בנקודה זו כי אני חושבת ששם טמון המפתח להצלחה.
קיים כיום שיח לפיו אי אפשר באמת להימנע ממגע כשיש תשוקה ואהבה ואני מבקשת להצביע על כך שזו מציאות שיוצרת את עצמה. כשאני מסוגלת להאמין ביכולתי לשמור גבול מסוים ואני מגדירה אותו עבורי כהכרח גמור מתעצמים כוחותיי. 
לכן החישוב "מתי נוכל ליפול" מכניס מורך רוח ולמעשה מעצים את הקושי שלכם כי נקודת ההתלבטות והבחירה הקשה הופכת מתמשכת ואין סופית.
2.כל יום בפני עצמו
את כותבת שאת רואה את הקשר כרציני ועם זאת שהאופק אינו קרוב, אם מסיבות טכניות ואם מסיבות של הבשלת הקשר.
כמובן שלא ממהרים להתחתן כשהנפש לא בשלה לכך.
עם זאת, ברור שהיעד הבלתי ידוע מוסיף קושי ומצייר בנפש תמונה לפיה שמירת ההלכה תובעת מכם עקידה של מימוש הזוגיות לעולם. זה מכניס בלב יאוש ומחשבות כגון "מה הסיכוי שאצליח לא לגעת באהובי חצי שנה" (או כל פרק זמן אחר).
אני מציעה לא להתבונן בטוח הארוך. לחשוב על המפגש שלכם היום ועל רצונכם ליהנות ממנו ולחוות אותו ללא מגע. מאמינה שהעצה הזו נכונה גם לתחומים אחרים בעבודה אישית, ההווה קל יותר ליישום מהחלטה ארוכת טווח, אבל בסוף משך הזמן מורכב מהרבה נקודות של הווה כאלו.
הנקודות הבאות קשורות ליסוד השני.
3. לעבור משפה שלילית לשפת שפע.
המונח המקובל בציבור לאיסור על מגע בין בני זוג לא נשואים הוא "שמירת נגיעה". המונח הזה התקבל בציבור וכנראה לא ישתנה בקרוב אבל זה מונח מחליש.
הוא מאפיין את מגע האהבה כמשהו מאיים שצריך להשמר מפניו- והנפש הבריאה מתקוממת (ובצדק) נגד התפיסה הזו.
בנוסף, הוא שם אתכם במקום בו אתם כל הזמן עסוקים בהימנעות-מה לא לעשות.
אני מציעה במקום זה לעסוק בקדושת הקשר הזוגי.
כידוע גם בני זוג נשואים מממשים את המגע ביניהם רק בזמן טהרה. ההלכה תובעת מאיתנו תביעה שאינה פשוטה גם לנשואים ומכניסה קדושה בקשר הזוגי (אם תרצי להרחיב בנושא אני מציעה לכם לקרוא את מאמרו הנפלא של הרב סולובייציק על גאולת יחסי האישות בספר אדם וביתו)
מגע של אהבה אינו מגע בנאלי, ולכן תנאים של קידושין ומחוייבות הכרחיים על פי ההלכה כדי לממש אותו. מציעה לכם לראות את האתגר שלכם לא כהימנעות מנפילה אלא כהוספת אור לקשר.
4.השלמה עם חיסרון זמני
כתבת שאת מבקשת דרך שמחד לא תפגע לכם בזוגיות ומאידך תהיה ברוח ההלכה. דברייך אלו נקראים בעיניי כקונפליקט שנוצר לא רק בין ההשתוקקות הטבעית למגע לבין ההלכה אלא בין התפתחות הזוגיות שלכם לבין ההלכה. בחוויה של קונפליקט כזה, יש תרעומת על ההלכה שעוצרת את התפתחות הקשר. ואכן קשר זוגי אינו שלם כאשר אין בו מגע.
גם קשר שאין בו מחוייבות של קידושין ונישואין אינו שלם. ההכרה בכך שהשלב בו אתם נמצאים אכן אינו תכלית הקשר, ועוד נכונו לכם גילויים חדשים בגוף ובנפש – יש בה עוגן מסוים שאני סבורה שטוב להאחז בו. כך העובדה שהקשר הוא חלקי מקבלת מקום ולא נחווית רק כתסכול. הקשר בצמיחה.
בעז"ה אם וכאשר יבשילו אצלכם התנאים לכך תזכו לבוא בברית הנישואים ולחיות יחד באהבה ובקדושה.### שאלה  
 האם מותר ללכת להופעה של אישה? אשמח להסבר. תודה
 . ### תשובה  
 שלום רב.
תודה על שאלתך. אני מבינה שהתכוונת בשאלתך להופעה של זמרת- אישה ששרה ולא להופעה אחרת (מחול, דרמה וכו') והתייחסותי בהתאם.
 
אפתח במקור איסור "קול באישה"- בגמרא במסכת ברכות (דף כ"ד עמוד א):
אמר שמואל: קול באשה ערוה, שנאמר כי קולך ערב ומראך נאוה.
הסוגיא שם עוסקת בענייני אמירת קריאת שמע ודברים שבקדושה. קול האישה נכלל בין המקומות המכוסים שבפניהם אין לומר קריאת שמע. 
הביטוי "קול באישה" איננו ברור דיו אך מתפרש על ידי רוב הפוסקים כקול של שירה. (לדוגמא- מגן אברהם סימן ע"ה סק"ו)
נחלקו הראשונים האם אמירתו של שמואל לגבי קול, גם היא נאמרה רק לגבי זמן אמירת קריאת שמע (ויש שם דרישה גבוהה של כוונה וריכוז) או שנאמר כמשהו כללי שקשור לצניעות ולהרחקות כלליות בין נשים לגברים.
להלכה נפסק בשולחן ערוך עניין זה פעמיים: גם בהקשר של אמירת קריאת שמע (שולחן ערוך אורח חיים הלכות קריאת שמע סימן עה, סעיף ג): 
 יש ליזהר משמיעת קול זמר אשה בשעת קריאת שמע. 
וגם בהקשר של הלכות צניעות והמלצות הרחקה שבין איש לאישה שאינם נשואים (שולחן ערוך אבן העזר הלכות אישות סימן כא סעיף א):
ואסור לשמוע קול ערוה או לראות שערה.
אם כך, באופן פשוט יש איסור על איש לשמוע קול אישה.
 
יחד עם זה יש מן האחרונים שהבהירו שלא כל שירה נאסרה:
הרב יחיאל וינברג (שו"ת שרידי אש חלא סימן ח וסימן עז) בצרפת שלאחר מלחמה"ע השניה התיר לגברים ונשים לשיר יחד שירי קודש. הוא הסתמך על פסיקת הרב הילדסהיימר ש"תרי קלי לא משתמעי" (שני קולות לא נשמעים. כלל שהגיע מהלכות שופר, ומשמעותו שכאשר שומעים שני קולות בבת אחת בעצם לא שומעים אף אחד מהם באמת) וששירי קודש אינם מביאים להרהורי עבירות.
הרב עובדיה יוסף התיר שמיעת קול אישה בהקלטה וברדיו (אפילו אם השומע מכיר אותה) כי אין זה נחשב קולה (שו"ת יביע אומר חלק ט – אורח חיים סימן קח).
בין פוסקי זמננו הרב ביגמן, ראש ישיבת מעלה גלבוע, (וזאת ליהודה 2) סובר, בעקבות הבנתו את הסוגיא ודברי הראשונים, שבימינו ניתן להתיר שמיעת קול שירה של אישה אם מדובר בסיטואציה בה אין חשש להרהור. לפיכך, הוא מתיר בתנאים מסוימים כגון אלו לשמוע קול אישה: הקשר ואוירה הולמת, מילות שיר ראויות, סגנון מוזיקלי לא אירוטי, לבוש ושפת גוף צנועים. על סמך זה סבר שבטקסים ממלכתיים למשל, אין בעיה לשמוע קול אישה. לגבי הופעות, אני מבינה מדבריו שתלוי איזה הופעה, מה הסגנון והתכנים. הרב ברוך גיגי, ראש ישיבת הר עציון חלק שם על מסקנת הרב ביגמן לגבי הופעות נשים אבל הקל בטקסים רישמיים בהם אין חשש לקלות ראש כלל ועיקר, והוסיף שהמחמיר יחמיר לעצמו בלבד.
לעומתם, הרב מלמד (פניני הלכה הלכות משפחה ז, י) מביא שלדעת רוב מכריע של הפוסקים האיסור עדיין קיים, וסומך בדבריו הרב יעקב אריאל (תחומין ל). הרב מלמד מסביר שגם לדעת המקלים (דגומת הרב ביגמן) קשה מאד להעמיד את ההלכה על מקומה ולדייק מה נחשב הופעה מכובדת ומה הגבול בינה לבין ופעה לא צנועה.
 
מסקנה וסיכום:
לפי רוב הפוסקים אל לו לאיש ללכת להופעה של אישה ששרה. 
המקלים ללכת להופעות מכובדות וצנועות של נשים יש להם את הרב ביגמן לסמוך עליו.
בסיטואציות מסוימות (כגון חייל שנדרש להיות נוכח בהופעה) ובטקסים ממלכתיים ניתן להקל. כשעניין הופעת האישה אינה הענין המרכזי והשירה נעשית בהקשר רישמי וללא קלות ראש, יש על מי לסמוך ולשמוע את קול האישה.### שאלה  
 שאלה. ### תשובה  
 רציתי לדעת האם יש סיכוי שה׳ יסלח לי על החטא הזה ושזה לא יהרוס לי את העתיד?
תודה רבה.
תשובה:
שלום לך ותודה לך על שאלתך הכנה והכואבת. חשוב לי לענות לך מיד על השאלה שכה מטריד אותך – בטח יש סיכוי שה' יסלח לך ושזה לא יהרוס לך את העתיד – ואם את כבר נמצאת בתהליך של תשובה אז הסיכוי לכך גדול מאוד!
עברת דברים קשים בכמה רמות – להיות בקשר רציני שמסתיים זה קשה, ועוד יותר קשה כשמוסיפים את כל הרובד של הקשר הפיזי וההסתייגויות שלך מהמקום בו הגבולות נקבעו. מה שיכול להיות חוסר שקט לגבי הגבולות כשעדיין נמצאים בקשר, יכול להפוך לאשמה הרבה יותר רצינית כאשר הקשר מתפרק; כמו שאת חשה עכשיו. מאוד חשוב לא לשקוע בעצבות וברגשות אשמה. אלו לא רגשות שיבנו אותך לעתיד, וגם לא רגשות שיובילו למקום בונה בקשר שלך עם הקב"ה. 
לכל סיטואציה כזה יש שלבי אבל שונים, ואני לא יודעת כמה זמן עבר מאז שנפרדתם, אבל חשוב גם לשים גבול לאבלות הקשה ולא להיסחף לשליליות ולדימוי עצמי שלילי. נכון שעברת על עברה חמורה, ועם זאת הקב"ה נותן לכולנו הזדמנות לעשות תשובה. המשנה (בבא מציעא פרק ד' משנה י') אוסרת על האדם להזכיר לבעל תשובה את מעשיו הקודמים. עד כדי כך האמינו חז"ל בכוחה של התשובה עד כי אסרו להזכיר לבעל תשובה את העבר שלו!
אבל מה זה לעשות תשובה? תשובה הוא לא רק משהו טכני שעוברים ומסמנים "V." תשובה היא תהליך עמוק ופנימי של למידה מהחטא וצמיחה בעקבותיו. בגמרא (יומא פו ע"ב), ריש לקיש –שהתחיל את דרכו כראש חברת ליסטים, ואז חזר בתשובה ונהיה תלמיד חכם – אומר "גדולה תשובה שזדונות נעשות לו כזכיות." אבל איך זה יכול להיות שחטא שאדם עשה במזיד יכול להפוך למצווה אחרי שהוא עושה תשובה? ר' צדוק הכהן מלובלין מסביר את הדברים באופן מאוד עמוק, ונותן הבנה מחודשת מהי תשובה.
לפי ר' צדוק, החטא הוא חלק מהטבע – כמו שיש אור וחושך בטבע, כך יש גם אור וחושך בחיי האדם. בתוך החטא טמון גם הזדמנות לצמיחה והתפתחות אישית שלא היו יכולים לקרות אילולי החטא הכואב. התפקיד של כל אדם זה לנסות להפיק לקח אישי מהחטאים שהוא נתקל בהם, ובכך לתקן את שורש הנשמה שלו. תהליך התשובה עבור ר' צדוק הוא תהליך של חשבון נפש ובירור עמוק, דברים המובילים לגדילה רוחנית. וכשאדם באמת עובר תהליך כזה, ניתן להגיד עליו שהחטאים שלו הופכים להיות נחשבים כמצוות – כי בלי החטאים האלו, האדם לא היה מגיע לתובנות שהגיע אליהן בתהליך התשובה. במובן עמוק, כל העבודת ה' הנוכחית שלו, כל ההתחזקות, מתרחשות על רקע של החטא, והחטא הוא זה שמניע את הצמיחה. אלו הם רעיונות עמוקים שאני כותבת לך בקצרה ממש, אבל אני מקווה שזה פותח לך פרספקטיבה חדשה, ויכולת גם לראות את עצמך באופן חיובי יותר, וגם את העבר שלך. ### שאלה  
 שאלה
שלום רב, אתמול קמנו משבעה לאבי. אנו ארבע בנות. אני רוצה לקרוא קדיש / לקיים את המצווה. אבי בחייו הזכיר את חתנו שהולך לביכנ"ס. אבל, הוא הולך רק בשבתות להתפלל וכן אנו לא רוצים לבקש ולהכביד עליו. כן, אבי הזכיר בן של אחייניתו בגלל שהוא דתי. לא נעים לי לדרוש זאת גם ממנו.
האם אחיותיי או אני יכולות לקיים את המצווה, ללא מניין?ובאיזו דרך. אנו משפחה מסורתית 
 . ### תשובה  
 שלום יקרה, צר לנו על אבדנכם.
אכן אמירת קדיש נחשבת למצווה יקרה ועשיית חסד עם נשמת הנפטר, ואין מניעה שבנות יאמרו קדיש על אביהן אך רק במסגרת מניין של עשרה גברים.
אני מצרפת לך פסק הלכה מפורט של בית הלל (ארגון הגג של שו"ת משיבת נפש) בנושא, כאן. מוזמנת לפנות בשאלות נוספות אם יש צורך.
המקום ינחם אתכן בתוך שאר אבלי ציון וירושלים ולא תוסיפו לדאבה עוד.
שלומית
 ### שאלה  
 For English translation of this responsum, see here
שלום,
למדתי שנשים אומרות "אשר קידשנו במצוותיו" וכו' בעת אמירת ברכות התורה מאחר שעבורן הברכה היא כללית ולא פרטית, ונאמרת עבור כך שהקב"ה ציווה את עם ישראל ככלל בתלמוד תורה.
אם כך, האם נשים יכולות ללמוד תורה לפני אמירת ברכות התורה?  תמיד הקפדתי לא… אם אסור, למה? מה הסיבה האמיתית שברכת נשים על ציווי שלא ניתן להן הכרחית?
בכלל, נדמה לי שהבנתי את הנושא לקויה, ואשמח אם תסבירי עליו!
תודה רבה מראש על המענה!
 . ### תשובה  
 שלום לך, 
תודה על ההזדמנות לעשות סדר ולהבין מהו הטעם שנשים מברכות את ברכות התורה. נראה כי התשובה לשאלה זו משליכה על ההלכות של אמירת ברכות התורה על ידי נשים והאפשרות ללמוד תורה לפני אמירתן. 
בקצרה, ישנן שתי דעות ביחס לשאלה איזה סוג ברכות הן ברכות התורה. דעה ראשונה היא שהן שייכות לקבוצת ברכות המצוות  – ברכות אשר נאמרות לפני קיום מצוות, במקרה זה מצוות תלמוד תורה. דעה שניה היא שהברכות הן ברכת השבח לקב"ה שנתן לנו את תורתו. לפי הדעה הראשונה, חובת נשים בברכות נובעת מחיובן בלימוד חלקים מסויימים בתורה. לפי הדעה השניה, החובה נובעת מהיות הנשים חלק מעם ישראל אשר קיבל את התורה. לפי שתי הדעות יש להקדים את אמירת הברכות ללימוד תורה, על ידי גברים ונשים כאחד, בין אם כדי להקדים את ברכת המצווה לקיומה ובין אם כדי לשבח את הקב"ה על התורה שניגש ללמוד בה כעת.  לכן, ההקפדה שלך שלא ללמוד קודם הברכות הייתה במקומה ויש להמשיך בה.
תשובה בהרחבה
את המקור לברכות התורה אנחנו לומדים ממסכת ברכות (כא, א):"אמר רב יהודה: …מנין לברכת התורה לפניה מן התורה? שנאמר: "כי שם ה' אקרא הבו גדל לאלקינו". 
המהרש"א מסביר (חידושי אגדות שם): "כי שם ה' אקרא – דהיינו כשאני קורא בתורה שהיא כולה שמות של הקדוש ברוך הוא שכל התורה באותיותיה היא שמותיו של הקדוש ברוך הוא". לאחר שמשה קורא בתורה עמ"י ישבחו את שמו "הבו גודל לאלוקינו"
כתבת בשאלתך שלמדת על הסיבה שנשים מברכות את ברכת התורה ונראה כעת שיש כמה הסברים לחיוב נשים במצווה זו. כדי לברר זאת נראה שתי דעות ביחס לסיווג ברכות התורה.
דעה ראשונה: ברכות התורה הן ברכות המצוות
הרמב"ם משמיט את ברכות התורה מספר המצוות ויש מקום להסיק מכאן שלדעתו אין זה ברכה מן התורה אלא ברכה דרבנן על קיום מצוות תלמוד תורה. הוא מלמד שלפני לימוד תורה יש לברך עליה כשאר המצוות כאשר אדם מברך ו"עובר לעשייתה" וכך הוא כותב (משנה תורה הלכות תפילה ז,יא):
המשכים לקרוא בתורה קודם שיקרא קריאת שמע בין קרא בתורה שבכתב בין קרא בתורה שבעל פה נוטל ידיו תחלה ומברך שלש ברכות ואח"כ קורא.
השולחן ערוך פוסק על פי דעת הרמב"ם (אורח חיים סימן מו, ט):
לא יקרא פסוקים קודם ברכת התורה, אעפ"י שהוא אומרם דרך תחנונים. ויש אומרים שאין לחוש, כיון שאינו אומרם אלא דרך תחנונים, ונכון לחוש לסברא ראשונה.
 
יש לשאול על סמך דעה זו מדוע נשים צריכות לברך על לימוד תורה כפי שפסק השולחן ערוך (שם מז, יד) אם אינן מצוות עליה כפי שלומדים במסכת קידושין (כט, ב) שנשים פטורות מתלמוד תורה?
ובכן, נשים אמנם פטורות מלימוד תורה באופן בו גברים מחויבים לו – כלומר, לימוד בכל שערי התורה וללא שיעור, אך נשים אכן חייבות בלימוד תורה בדינים השייכים להן. 
כותב הרמ"א על דברי השולחן ערוך שנשים פטורות ממצוות תלמוד תורה (יורה דעה, סימן רמו, ו): "ומכל מקום חייבת האשה ללמוד דינים השייכים לאשה. (אגור בשם סמ"ג)". האגור שעליו נשען הרמ"א כותב על סמך המהרי"ל שבנוסף לדינים השייכים לה אישה חייבת בקריאת הקורבנות כמו שחייבות בתפילה (ספר האגור תפילה ב'):
כתב מהר"י מולן הא דנשים מברכות ברכת התורה אף על גב שאינן חייבות, ולא עוד אלא שאמרו רבותינו ז"ל 'כל המלמד בתו תורה כאילו מלמדה תפלות' – זהו בתורה שבעל פה, אבל לא תורה שבכתב, וכן כתב הרמב"ם. ואף על פי שלשון הברכה "לעסוק בדברי תורה" משמע תורה שבע"פ, מכל מקום אין לשנות מטבע הברכות, ועוד כי הן מברכות על קריאת הקרבנות, ותפלה כנגד קרבנות תקנום, והם חייבות בתפלה, ואם כן חייבות גם כן בקריאת העולה והקרבנות, וכל שכן לדברי הסמ"ג שכתב שהנשים חייבות ללמוד הדינין השייכין להן. עכ"ל.
ראינו אם כן שלפי המהרי"ל נשים מברכות מתוך חיובן בקריאת הקרבנות, ולפי הסמ"ג מכיוון שחייבות בלימוד הדינים השייכים להן. האגור והרמ"א בעקבותיו פסקו על פי שתי הדעות הללו ביחד. 
החיד"א (ברכי יוסף או"ח סימן מז) מצמצם את רמת החיוב של הנשים. לדבריו טוב שנשים ילמדו את הדינים השייכים להן, אך אם הם כבר בקיאות בהן (ממסורת) אין להן חיוב ללמוד אותם:
והיה אפשר לומר דמה שכתב 'חייבות ללמוד דיני נשים', לאו דוקא חייבות, אלא הכי קאמר דטוב וישר להן ללמוד מידי דשייך להו, אבל אינו חיוב גמור…אבל היותר נכון דחיובם אינו מצד מצוות תלמוד תורה דודאי פטורות הן, אמנם חייבות מיהא למען דעת הדינים שלהן, ואי בקיאי בהן – תו ליכא עלייהו שום סרך חיוב ללמוד, וק"ל.
גם כאשר אישה לומדת תורה שבעל פה או דינים שאינם "שייכים" לה, יש סברא לומר שעדיין יש לברך את ברכות התורה לפני הלימוד מכיוון שלפי הפסיקה האשכנזית, כאשר אישה מקיימת מצווה שהיא אינה חייבת בה היא מברכת על קיומה. 
כך לומדים בפסיקת הגר"א, אשר דחה את טעמו של האגור לחייב נשים בברכות התורה, בטענה שנשים פטורות מלימוד תורה. הסיבה שנשים מברכות ברכות התורה היא משום שנשים מברכות גם על מצוות מהן הן פטורות (ביאור הגר"א שו"ע או"ח מז, יד):
עיין מגן אברהם בשם אגור, ודבריהם דחויין מכמה פנים, וקרא צווח "ולמדתם את בניכם ולא בנותיכם". היאך תאמר "וצונו" ו"נתן לנו"? אלא העיקר על פי מה שכתב תוספות ושאר פוסקים, דנשים מברכות על כל מצוות עשה שהזמן גרמן.
 
דעה שניה: ברכות התורה הן ברכות השבח 
לפי הדעה השניה ברכות התורה הן ברכת השבח וכך כותב הרמב"ן (השגות הרמב"ן לספר המצוות לרמב"ם שכחת העשין מצווה טו):
שנצטוינו להודות לשמו ית' בכל עת שנקרא בתורה על הטובה הגדולה שעשה לנו בתתו תורתו אלינו והודיענו המעשים הרצויים לפניו שבהם ננחל חיי העולם הבא. וכאשר נצטוינו בברכה אחר כל האכילה, כן נצטוינו בזו… מכלל זה מתבאר שהברכה הזו מן התורה.
ובספר החינוך (מצוה תל):
וכל שאר הברכות כולן הן מדרבנן, חוץ מאחת שהיא מן התורה, וכן הוא מפורש בגמרא בברכות [כ"א ע"א] והיא ברכת התורה לפניה… על כן יחייבנו האל להודות לפניו קודם קריאת התורה.
הציץ אליעזר מסביר את הסברה של שייכות הנשים בתורה ובכלל זה גם בברכות, גם ללא חיוב לימודה (שו"ת ציץ אליעזר חלק טו סימן כד):
אולם עולה בדעתי לומר דאולי המכוון בזה אל הביאור וההסבר שמביא בחידושי הגרי"ז הלוי ז"ל בפרק י"א מהלכות ברכות הלכה ט"ז בשם אביו הגאון הגר"ח ז"ל, שהסביר דלכן נשים מברכות ברכת התורה, מפני דברכות התורה אין הברכה על קיום המצוה של תלמוד תורה רק דהוא דין בפפני עצמו דהתורה בעי ברכה, ונשים פטורות רק מהמצוה של תלמוד תורה אבל אינן מופקעות מעצם החפצא של תלמוד תורה יעו"ש, ואם כן איפוא יש לומר שזהו באמת המכוון של הרש"ל ושל הסברת החיד"א את דבריו, והוא זה, דמכיון דהנשים שייכות בדברי תורה כשלומדות מצוות הצריכות להן, אם כן תו יש להן לברך על עצם החפצא של תלמוד תורה כי דין בפני עצמו הוא דתורה בעי ברכה, …שפיר צריכות כבר לברך על לימודם 
מדייק הציץ אליעזר שהברכה היא אינה על קיום מצוות תלמוד תורה אשר ממנה הן פטורות, אלא יש לברך על לימודה כיוון שהתורה בפני עצמה צריכה ברכה – כפי שלמדנו את המקור לברכה בחז"ל מ"כי שם ה' אקרא".
גם המשנה הלכות (חלק ו סימן יג) מקבל דעה זו. הוא מחזק את נוסח האשכנזים "לעסוק בדברי תורה" (לעומת "על דברי תורה" לפי הספרדים) כיוון שהוא ספציפי על קריאה בתורה, ולא על קיום מצוות תלמוד תורה. אך לאחר מכן הוא מרחיב את הברכה לכלול גם קיום התורה באופן הרחב, שכל עיסוקו של האדם יהיה על פי התורה:
עדיף טפי לברך לעסוק בדברי תורה שהוא ברכה מיוחדת לקריאת התורה שהוא בא לעסוק בה עכשיו מלברך על דברי תורה שכולל גם עשיית המצות שאינו בו עכשיו לעשותם ולכשיעשם יברך על כל מצוה ברכה המיוחדת לה…
איברא דלולי דמסתפינא מרבותי היה לפענ"ד ד"לעסוק" נמי משמע גם עשיית המצות … אמנם אמרתי דלעסוק בד"ת כולל שכל עסקו יהיה בדברי תורה וכל משאו ומתנו ועסקיו בכל מה שיהיה עוסק יהיה ע"פ התורה… ועל דרך 'אם בחקותי תלכו' – שתהיו עמלים בתורה – 'ונתתי גשמיכם בעתם', ולפי זה לעסוק נמי כולל שאר מצות ושפיר נשים מברכות לעסוק בדברי תורה. 
ביחס לשאלתך אם לנשים מותר ללמוד תורה קודם ברכות התורה, יוצא משתי הגישות שראינו שיש לברך את הברכות קודם הלימוד. אם הברכות הם משום קיום מצוות לימוד תורה אזי יש לברך ואז לקיים את המצווה. גם אם הברכות הם משום שבח, נשים לב ללשון הפוסקים שהבאנו שאת הברכה יש לומר קודם העיסוק בתורה עצמה (כפי שמודגש במקורות בקו). זה מתיישב יפה עם דברי הגמרא שראינו בפתיחה, שמשה קרא לעם ישראל שיש לקשר בין הקריאה בתורה לבין דברי השבח. 
בברכת התורה,### שאלה  
 אני יודעת שמותר לשים תחבושת הגיינית בשבת בעת מחזור, כשאחת הסיבות לכך היא שזה צורך גדול. השאלה מה לגבי כשאין מחזור, האם מותר להחליף מגן תחתון כיוון שהצורך בו פחות ואפשר להסתדר בלעדיו?
 . ### תשובה  
 שלום לך.
הקריטריון שציינת – "צורך גדול" – הוא מושג הלכתי שמתיר פעולות שאיסורן מדרבנן. אכן, חכמים לא גזרו את גזרותיהם על מצבי צורך גדול. אך מהו האיסור במקרה של הדבקת מגן תחתון?
ישנן שתי בעיות הלכתיות אפשריות בהדבקת מגן תחתון בשבת: קריעת העטיפה שלו, וההדבקה על התחתונים. 
הדבקה דומה לתפירה כי היא מצמידה דבר לדבר, ולכן נחשבת לתולדת מלאכת תופר. אולם, בהדבקה כמו במלאכת תופר יש שאלה של מידת הקביעות של החפץ המוצמד: הדבקה שאמורה להתקיים באופן קבוע אסורה, הדבקה שאמורה להיות זמנית וארעית מותרת (ראי הרחבה). במגן תחתון ההדבקה היא זמנית, הוא לא מיועד להדבקה לזמן ארוך וכוונת האישה היא לא להדביקו לזמן ארוך, ולכן אין בעיה הלכתית בהדבקה זו.
מבחינת קריעת העטיפה – באופן כללי, פתיחת אריזות מסוגים מסויימים בשבת אסורה כי היא יוצרת כלי (ראי הרחבה). עטיפה של תחבושת הגיינית ומגן תחתון היא עטיפה שאינה משמשת ככלי כלל לאחר פתיחתה, היא נועדה לפתיחה ולכן ספק אם פתיחתה נחשבת כקריעה בכלל, וסגירתה לכתחילה רופפת. לכן, לדעת רוב הפוסקים אין כלל בעיה לפתוח את העטיפה בשבת. גם הסרת פס הנייר המגן על הדבק עלולה להחשב כקריעה, אולם הפוסקים מקלים בכך מאותן סיבות.
לכן – לפי הדעות העיקריות אין בעיה בפתיחת העטיפה. יש שנהגו להחמיר ולפתוח לפני שבת את העטיפה וכן להסיר את פס הכיסוי של הדבק, או להסירו ומיד להחזירו למקומו – כך ההדבקה שלו כעת מיועדת לטווח קצר ולא תהיה בעיה להסירו בשבת.
בעיה הלכתית נוספת שקיימת נוצרת בעת הסרת המגן לאחר השימוש. אם את מדביקה אותו במדבקה של עצמו על מנת להשליכו סגור, זוהי הדבקה קבועה (כי אין לך כוונה לפתוח אותה אי פעם) וזו פעולה אסורה לפי חלק מהדעות. לכן, בשבת עדיף להשליך את המגן-תחתון בלי להדביקו.
שיקול נוסף שיש לשקול ולזכור הוא שבשבת יש מצוות עשה של עונג שבת, וחלק מעונג שבת היא התחושה הנינוחה, הנקייה והחגיגית שלנו. מצב בו אישה מרגישה טוב יותר להיות עם מגן-תחתון ודווקא בשבת לא יהיה לה – פוגע בעונג שבת שלה. אמנם, אין בכך כדי להקל באיסור ממשי ומוסכם – אבל כאן רבו המתירים ולכן לצורך עונג השבת ניתן להסתמך עליהם ללא חשש.
שתהיה שבת שלום
שלומית
 
הרחבה ומקורות:
 
א. הדבקה והפרדת דבר דבוק
 
בשולחן ערוך אורח חיים סימן ש"מ סעיף י"ד נאמר:
"המדבק ניירות או עורות בקולן [דבק] של סופרים וכיוצא בו הרי זה תולדת תופר וחייב [כלומר: זהו איסור תורה], וכן המפרק ניירות דבוקים או עורות דבוקים ולא נתכוין לקלקל בלבד הרי זה תולדת קורע וחייב [כלומר, גם זה איסור תורה]".
שם מסביר באור הלכה:
"כי תופר ענינו הוא דלוקח שני דברים אחדים ומחבר אותם לאחד, וכן הוא ע"י דיבוק". 
לכן הדבקה נחשבת כתפירה לעניין שבת, והפרדת דברים דבוקים נחשבת כקריעה.
יש מחלוקת ראשונים  האם בתפירה, כמו בקשירה ובמלאכות שבת נוספות, ישנו קריטריון של "קיום" – רק אם הפעולה יוצרת חיבור בר קיימא, יציב, שיכול ואמור להישאר לטווח ארוך, היא נחשבת כפעולה. למשל כתב המגן אברהם (או"ח סימן ש"מ) 
"נראה לי דאם נדבקו הדפין להדדי ע"י שעוה או בשעת הקשירה מותר לפתחן … דלא נעשה לקיום"
וכן כתב המשנה ברורה שם:
"ודוקא בזה שדיבוק זה נעשה לקיום, אבל היכא שנדבקו הדפין להדדי ע"י שעוה או בשעת הקשירה מותר לפתחן … כיון דלא נעשה לקיום ".
כיום, לעניינים שאינם תפירה ממש אלא תולדותיה ומלאכות הדומות לה, נוהגים לפסוק כמו בקשירה – שחיבור שאינו מיועד להתקיים לטווח ארוך אין נחשב מלאכה אסורה (ראי למשל בפניני הלכה שבת, פרק י"ג סעיף י"ב, הערה 9). ישנה קשת של דעות מה נחשב טווח קצר ומה נחשב טווח ארוך, אולם לכל הדעות הצמדה שזמן קיומה מסתיים באותו היום לא נחשבת לבת-קיימא. לכן, נפסק שאין בעיה להדביק בשבת מדבקות שנועדו להדבקה קצרת מועד. למשל כתב בשמירת שבת כהלכתה פרק ט"ז הערה נ"ה:
"ומותר להדביק האיספלנית לשימוש בחיתול, דאינה של קיימא אלא עומדת להיות מוסרת." 
וכן נפסק בפניני הלכה:
גם בטיטולים שנצמדים על ידי דבק אפשר להשתמש, שהואיל וההדבקות הללו נעשו כדי שיתקיימו זמן קצר, לדעת הרבה פוסקים, כשם שאין איסור תופר בתפירה שנועדה לזמן קצר, כך אין איסור בהדבקת הטיטולים. ויתכן שגם האוסרים תפירה והדבקה לזמן קצר, יקלו בטיטולים, מפני שסרטי ההדבקה שבטיטול נועדו לשימוש חוזר, כדי שאם יצטרכו לסדר שוב את הטיטול יוכלו להדביקם שוב, ולכן אין להחשיב את הדבקתם כתפירה ואת פתיחתם כקריעה, אלא הרי הם כחיבור של כפתורים או סקוטש (פניני הלכה שבת י"ג י"ב).
 
אותו הדין חל גם על הדבקת המגן תחתון.
 
ב. פתיחת העטיפה
נכתב בשולחן ערוך סימן שי"ז סעיף ג:
"מתירין בית הצואר מקשר שקשרו כובס, שאינו קשר של קיימא, אבל אין פותחין אותו מחדש דמתקן מנא הוא".
מדובר כאן על בגד שהכובס סגר בתפירה ארעית לצורך נוחות הכביסה, וכעת פתיחתו מחדש לגמרי נחשבת "מתקן מנא" – כלומר יוצר כלי, הגדרה הלכתית האומרת שסיום הכנת חפץ בשבת אסורה (מלאכה זו מכונה גם "מכה בפטיש").
בשל איסור זה של יצירת כלי, נאסרה פתיחת אריזות וקופסאות שרגילים להשתמש בהם שימוש חוזר (כגון צנצנות) אלא אם כן פותחים אותם באופן שמקלקל אותם (שמירת שבת כהלכתה פרק ט' סעיף ב'). כאשר מדובר בעטיפות מאכל פסקו רבים להקל, כי העטיפה טפלה לאוכל שבתוכה ואינה נחשבת יותר מקליפת פרי. כך כתב בפניני הלכה (שבת פרק ט"ו סעיף י"ב, הערה 7):
"הואיל ומדובר באריזה חד פעמית היא בטלה לאוכל שבתוכה ודינה כקליפת פרי שמותר להסירה בלא הגבלה בדרך החיתוך. ואף באריזה גדולה, שעוד יעברו ימים עד שיגמרו להשתמש במה שבתוכה, כמו למשל בשקית חלב, קרטון חלב או שקית סוכר – אין איסור. שגם בחבית יין וחותלות שהתירו חכמים לפתוח, לא רוקנו מיד את כל מה שבתוכם (וכן משמע ממשנה כלים טז, ה, לפירוש הר”ש). ורק כאשר ינסו לעשות נקב יפה באריזה לצורך שימוש רב פעמי, מתוך כוונה שלאחר שיסיימו את כל תכולת האריזה יכניסו לשם דברים נוספים, יש איסור. ובאריזות חלב וסוכר וכדומה, לא עולה על הדעת שישתמשו בהן שימוש חדש, ולכן אין בפתיחתן שום איסור בונה או קורע".
אולם, כאשר אין מדובר באריזה שיש לה שימוש חוזר אלא בעטיפה חד פעמית – נוהגים להתיר גם לגבי דברים שאינם מאכלים. ואם העטיפה נהרסת בפתיחה ולא הופכת למשהו שימושי בכלל, אז ההיתר מוסכם על הכל (שמירת שבת כהלכתה פרק ט' סעיפים ג'-ד', וכן שם פרק ל"ה סעיף כ', וכן בפניני הלכה פרק ט"ו הלכה י"ב).
לכן, אין בעיה עם פתיחת עטיפת המגן-תחתון בשבת.
 
לגבי הנייר המכסה על פס הדבק עד להדבקת המגן-תחתון במקומו, היו שנהגו להחמיר בכך, כי הנייר הודבק על מנת להישאר דבוק לטווח ארוך עד שישתמשו במגן, ולכן הסרתו בשבת היא כקריעה (שמירת שבת כהלכתה, פרק ל"ה, הערה ס"ו). לפי דעות אלה, יש להפריד את הנייר הנ"ל לפני כניסת השבת. ניתן גם להסירו ואז להחזירו למקומו, כי כעת הוא מודבק רק באופן זמני אז אין הסרתו נחשבת כקריעה של משהו ממשי. 
אולם, לדעת רוב הפוסקים אין בעיה בהסרת נייר זה. לכתחילה הודבק זה לזמן מוגבל עד שירצו להשתמש במגן ויסירו את הנייר, וממילא הוא נחשב כתפירה שאינה של קיימא שאין איסור לפותחה. בנוסף, מטרת נייר זה היא רק לשמור על הדבק ואין כאן מטרה של הדבקתו ממש. דעת הגרש"ז אויערבך (הובאה ב"שמירת שבת כהלכתה פרק לה הערה סג) שבהדבקה והסרה של מה שמיועד להדבקה זמנית אין בעיה. זוהי גם דעת הרב עובדיה יוסף (ילקוט יוסף, דיני חולה שאין בו סכנה פ"ב): "מותר להסיר בשבת את הנייר הדבוק בצדדי האגד מדבק" (וכן בשו"ת יחווה דעת ח"ו סי' כד). כך כתב גם הרב מלמד בפניני הלכה שבת, פרק י"ג סעיף י"ב הערב 9: "אין על חיבור זה שם הדבקה שהרי אין הכוונה לחברם יחד אלא רק לשמור על הדבק שלא יתייבש".### שאלה  
 שלום
האם מותר לאישה ללמד בתיכון חילוני (כיתות מעורבות) ? בהנחה ששומרת על צניעות .קשה היום למצוא משרה בתיכון לבנות בלבד וגם שם המשרה היא לא מלאה מה שיגרום לה להפסד …
תודה
 . ### תשובה  
 שלום לך וישר כוחך על רצונך להתפרנס בדרך נכונה מבחינת ההלכה.
אין מניעה הלכתית ללמד בתיכון חילוני בכיתות מעורבות. התורה אינה אוסרת על חברה מעורבת, אלא מנחה אותנו כיצד עלינו להתנהל בה.
בוודאי שבגיל תיכון כיתות מעורבות הן פחות רצויות מבחינת שמירה על צניעות והתנהגות ראויה, אולם תלמידים אלה ילמדו במעורב איתך או בלעדייך ולכן אין בעיה הלכתית עם עבודתך איתם.
יתרה מזו: עבודתך עם תלמידים ותלמידות מהציבור החילוני תזמן לך לקיים מצוות שלא היו מזדמנות לך אחרת. תוכלי למצוא את הדרך לקרבם לאביהם שבשמים, מתוך ההיכרות שלהם איתך ועם עולם ערכייך.
אני עצמי לימדתי נוער חילוני בתיכון מעורב וראיתי כמה הזדמנויות קטנות נוצרות לשיח מעמיק ולחשיפה אל עולם היהדות שאין להם גישה אליו. בסופו של דבר נוצר אפקט מצטבר ומבורך. למשל היתה לי תלמידה שהתגיירה בשירותה הצבאי, וסיפרה לי שחלק ממה שהניע אותה להתחיל את התהליך היה הדברים ששמעה ממני על היהדות.
כפי שציינת בעצמך, עליך לשים לב למקומות המורכבים מבחינה הלכתית בעבודה זו. 
כמורה תהפכי להיות דמות קרובה לתלמידייך ושותפה לעולמם. להיות חלק מחברה חילונית ידרוש ממך עמידה מתמדת על גבולות של התנהלות עדינה, שפה מכובדת, שמירה על דיני ייחוד ולבוש לפי כללי ההלכה, בסביבה בה כל אלה אינם מובנים מאיליהם כלל. יש לציין כי הגבולות יהיו חשובים ונחוצים בכל מקרה, אולם במיוחד אם את פנויה – כי היחס כלפייך מושפע מהעובדה הזו, באופן בלתי נמנע. זה נכון לגבי כל חברה בה את נמצאת, אבל בחברה לא-דתית זה דורש ממך יותר הקפדה על בהירות הגבולות שלך. 
בנוסף, יתכן שהעבודה תזמן לך מצבים בהם תידרשי לסייע לתלמידייך או לייעץ להם, ולא תמיד עולם הערכים הנכון בעינייך יהיה זה שיתאים להם. אולי אפילו תידרשי לדבר ולפעול באופן שמנוגד לתפיסת עולמך. אם יתרחשו מקרים כאלה, חשוב שתהיה לך כתובת להתייעצות. חשוב גם שתדעי שרוב המצבים נפתרים בחכמה ללא התנגשות חזיתית.
אנחנו נשמח להיות עבורך כתובת כזו אם תבחרי בכך.
בהצלחה רבה בעבודתך החשובה### שאלה  
 שלום,
אני נמצאת בשנת שירות (הדרכת טיולים), ומדריכה גם בחול המועד. בדירת השירות אנחנו שתים-עשרה בנות מעדות שונות, וחלקן  אוכלות קטניות, וגם אצל אלה שלא אוכלות, ישנם מנהגים שונים. רציתי לשאול מה מותר לי לאכול בדירה, והאם מותר לי לאכול מהכלים, שבישלו ואכלו בהם קטניות (יש לנו בדירה רק סיר אחד לפסח, וגם אי אפשר לבשל לעצמי לחוד). תודה רבה.
 . ### תשובה  
 שלום יקרה,
אני מאד מעריכה אותך על הרצון לחיות בשלום עם חברותייך לדירה, יחד עם הרצון לשמור על מנהגי הבית. כדאי להדגיש, שאיסור הקטניות הוא מנהג חשוב, אבל עדיין מנהג, ולא הלכה מדאוריתא, או אפילו מדרבנן. קטניות אינן חמץ, ולכן חשוב לשמור על קיום המנהג, אבל חשוב במקביל גם לשמור על יחסי אהבה וכבוד בתוך עם ישראל, מכיוון שכל אחת מכן שומרת מצוות, ונוהגת בדרך שמקובלת על פי ההלכה.
בתשובתי זו אנסה להציג בפנייך כיוונים שונים להקלות באיסור הקטניות מתוך הבנת החשיבות שבחיים המשותפים כרגע. אני מציעה לך גם להתייעץ עם הורייך לגבי הקלות אלה, ולדון במידת התאמתן למסורת הנהוגה במשפחתך.
מנהג ההימנעות מאכילת קטניות החל בתקופה מאוחרת יחסית בארצות אשכנז, לפני כשבע מאות שנה (סמ"ק מצווה רכב הערה יב), ואין מדובר בגזירה או בתקנת חכמים. המנהג נובע מהרחבה של איסור החמץ, שכן נהוג להכין מהקטניות קמח בדומה לדגנים, וישנם אנשים, אשר עלולים להתבלבל ולהחליף ביניהם, וכן בשל חשש לתערובת קטניות ודגנים בעת הצמיחה בשדות, והאחסון לקראת מכירתם (בית יוסף בשם הסמ"ק, אורח חיים סימן תנג).[1]
לקבוצת הזרעים הנכללים בהגדרת הקטניות, אין הגדרה בוטאנית מדעית אחידה ומוחלטת, וניתן להגדירם על-פי הרמב"ם (כלאיים פרק א הלכה ח) כזרעים נאכלים, אשר ניתנים לזריעה, והם אינם משתייכים לחמשת מיני הדגן המחמיצים. אולם לא כל הזרעים הנאכלים נכנסו למנהג זה.
א) נושא רשימת הזרעים, הכלולים במנהג הקטניות, פותח פתח להיתר קטניות "חדשות", שלא היו במנהג, כך למשל הגיעו למטבחינו בוטנים, סויה, קינואה, לפתית ועוד. מכיוון שאין מדובר בגזרת חכמים, אין בכוחם של חכמי הדורות כח להרחיב את הרשימה הסגורה, ולהוסיף אליה מינים נוספים (אגרות משה אורח חיים חלק ג, סימן סג). מכאן, שניתן להקל בכל מיני הזרעים, שלא היו מוכרים באירופה בעת התפשטות המנהג.
ב) הקלה נוספת באכילת קטניות אפשרית במיני מאכלים, המיוצרים ללא מגע במים כלל, כגון: שמנים למיניהם (הרב קוק אורח משפט סימן קיא),[2] ואף יש מי שמתיר פריכיות אורז (הרב אליקים לבנון כאן). זאת משום שאין להחמיר בטפל – קטניות, יותר מאשר בעיקר – חמץ, שהרי אפילו גרעיני חיטה מותר לקלות בפסח ולאוכלם (שו"ת מהרש"ם חלק א סימן קפג, מרחשת חלק א סימן ג, אות יא).[3] ובאופן דומה יש מי שהתירו לאכול קטניות קלויות, כגון גרעיני חמניה, או פופ קורן (שו"ת רב פעלים חלק ג אורח חיים סימן ל, חיי אדם חלק ב-ג כלל קכז סעיף א).
ג) גם בנושא תערובת קטניות בתוך מאכל אחר (כגון במעדני חלב, בשוקולד, במוצרי בשר ועוד) לא נהגו להחמיר, וכשם שהחמץ מתבטל בתערובת לפני הפסח (שולחן ערוך אורח חיים סימן תמז סעיף ד), כך גם הקטניות מתבטלות לעיקר (באר יצחק סימן יא). יתר על כן, המנהג אוסר אכילת קטניות, אך לא הנאה מהן (תרומת הדשן סימן קיג), ולמעשה התיר גם הרמ"א שימוש בקטניות שלא לשם אכילה, וכן התיר תערובת קטניות (אורח חיים סימן תנג סעיף א, משנ"ב ס"ק ח-ט, מרחשת חלק א סימן ג אותיות ח-ט), וכתב על כך בעל חק יעקב (סימן תנג סק"ט), כי ממילא מנהג הקטניות זו חומרא בעלמא, ואין להוסיף עליה. ביטול כזה מותר להיעשות מלכתחילה, כאשר הקטניות עדיין בגדר מאכל היתר לכל ישראל, אך לא בזמן הפסח עצמו, וכן נדרש בנוסף, שמוצרי הקטניות אינם ניכרים לעין, והם בטלים ברוב המאכל,[4] בתנאים אלה ניתן לאכול אותם ללא חשש (הרב ויטמן והרב ליאור כאן, הרב קנוהל 'ואכלת ושבעת' כאן). אולם עלייך להקפיד לרכוש אותם לפני החג.[5]
ד) הקלה נוספת ישנה במוצרים, המופקים מזרעים שאינם נאכלים, כמו למשל כותנה וקנולה (המשמשים כשמנים וכמייצבים). סיבת ההיתר היא, שכאן אין חשש לטעות ולחילוף בינם לבין זרעי הדגנים הנאכלים, ולכן בהם לא נהגו איסור (שו"ת מהרש"ם חלק א סימן קפג, מרחשת חלק א סימן ג אות ז). גם בדרכי משה (אורח חיים סימן תנג סעיף ב) נפסק, כי סוגי זרעים, שאינם נחשבים כמאכל אינם נחשבים כקטניות, וכן ברכתם "שהכל נהיה בדברו" ולא "בורא פרי האדמה" (טור בשם הרשב"א ושולחן ערוך סימן רד סעיף א, הרב יעקב אריאל שו"ת באהלה של תורה, חלק ב סימן סז).
ה) ועוד, יש מי שמקל בקטניות ירוקות בתרמילים, שדומות יותר לשאר הירקות, ולא לדגנים, כך שהטעמים שהבאנו לאיסור קטניות יבשות בשל הדמיון לדגנים, אינם רלוונטיים במקרה זה, הן אינן דומות לדגנים, ואין מכינים מהן קמח (אשל אברהם אורח חיים סימן תנג ס"ק א, ברכי יוסף אורח חיים סימן תנג ס"ק ב בשם בית דוד, הרב ליאור כאן בהתאם לשיטתו "אין לנו, אלא מה שהיה בגזרה", הרב קנוהל 'ואכלת ושבעת' כאן, והרב ביגל כאן). ואף בקרב יוצאי מרוקו, הנמנעים מאכילת קטניות, מקובל לאכול קטניות ירוקות.
בכל הסעיפים הנ"ל הבאנו הקלות מסוגים שונים, המצמצמות את תחולתו של המנהג למספר מאכלים בלבד, באופן זה, אני מקווה שההתמודדות עם הקושי תקטן ביותר, ותוכלו להתחשב זו בזו מתוך הבנה ורעות. יחד עם זאת, חשוב לציין, כי סעיפים רבים נתונים במחלוקת, וישנם החולקים על מגמת הצמצום, ובוחרים להרחיב את המנהג באופן מירבי. אם תרצי, תוכלי לעיין במספר דוגמאות (למשל הרב רימון כאן).
בנוגע לשימוש בכלים, שבהם התבשלו קטניות, קיים מנהג לבשל (לילדים, או לחולים) בכלים נפרדים (שו"ת מהר"ם שיק אורח חיים סימן רמא), ויש מי שמתיר לבשל בכלים רק לאחר שחלפו מעת לעת (יממה) (כף החיים על או"ח סימן תנג סעיף כז), אך המצב שתיארת, מוגדר כשעת הדחק, וסביר שתבשלו באותו הסיר במשך כל ימי החג, לכן אפשר בהחלט להדיח את הסיר מן הקטניות, ולבשל בו מיד מאכלים ללא קטניות (יחווה דעת חלק ה סימן לב, פניני הלכה פסח פרק ט אות ה).
בתקווה לימים של אחדות ואהבה בעם ישראל, שבהם יאכלו כולם אלו אצל אלו באחווה וקירוב לבבות, מתוך שמחת קיבוץ הגלויות והתרת כל שבטי ישראל לבוא זה בזה.
עידית
 
[1] הסבר שונה למנהג מופיע בדברי ספר המנוחה על הרמב"ם (הלכות חמץ ומצה פרק ה, הלכה א), ולפיו הסיבה להימנעות מאכילת קטניות אינה בשל החשש לחמץ, אלא מפני שאין שמחה באכילת קטניות, וזהו מאכל עניים. יתכן שאותו הטעם יכול להסביר את דברי הרז"ה, כי מצווה לאכול מצה בכל שבעת ימי החג, ולא רק בליל הסדר (בעל המאור על הרי"ף פסחים כו, ע"ב), וכן את דברי רש"י (סידור רש"י סימן תרלד), כי מותר לבשל קטניות בפסח ובכל ימים טובים.
 
[2] בעניין שמן, ישנם היתרים מטעמים נוספים (למשל, שמיצוי הפרי נחשב כ'זיעה' בלבד,  מרחשת חלק א סימן ג חלק ב סעיף א).
[3] אמנם יש חולקים על פסיקה זו, ראי למשל חבל נחלתו כ סימן יד כאן.
[4] ומספיק ביטול ברוב, ואין צורך בביטול בששים (משנה ברורה סימן תנג ס"ק ט, באר יצחק סימן יא).
[5] ויש מי שמתיר לערבן לכתחילה אף בימי הפסח (פרי חדש סימן תנג סעיף א), וכן לקנות תערובת כזו בימי הפסח עצמם (הרב קנוהל לעיל). וכמובן, שבדיעבד אם נעשתה תערובת בימי החג, ישנו ביטול ברוב.### שאלה  
 בעלי דתל"ש ויש לנו 3 ילדים הגדולה בת 9.
אני עושה קידוש ומברכת על הלחם.
ממניעים בריאותיים אני לא אוכלת גלוטן. עוד לא מצאתי משהו שאני יכולה ליטול עליו ידים ולברך.
ואני לא יודעת איך כדאי לנהוג בארוחה משפחתית ליטול ידים ולברך? ומה עם ברכת המזון?. ### תשובה  
 תודה
 
תשובה
שלום, 
השאלה שלך הינה במקומה, כיוון שיש להיזהר מאד שלא לברך ברכה שאינה לצורך כדי שלא לשאת את שם השם לשווא: כל המברך ברכה שאינה צריכה עובר משום "לא תשא [את שם יקוק אלוקיך לשווא]" (מסכת ברכות דף לג, עמ' א) [1]
"ברכה לבטלה" היא ברכה שלא במקומה ושנאמרה ללא שום תכלית. לעומת זאת "ברכה שאינה צריכה" הינה ברכה שלא היתה נצרכת כיוון שהיה אפשר לצאת ביחד עם ברכה אחרת (למשל שבירך על מאכל לפני הסעודה שממילא התכוון לאכול בתוך הסעודה עם לחם, כך שלא היה צורך לברך את ברכתה לפני ברכת המוציא). שתי אלו אסורות אך ברכה שאינה צריכה פחות חמורה. 
נברר באיזה מקרים אין חשש לברכה לבטלה ואדם יכול לברך עבור האחר על אף שהוא עצמו לא מתחייב במצווה או לא נהנה. 
בברכת המצוות יש דין "ערבות" אשר קובע שכאשר שני אנשים חייבים במצווה, אחד יכול להוציא את השני בברכה גם במקרה שהוא עצמו כבר קיים את המצווה ואינו חייב בה כעת. וכך לומדים במסכת ראש השנה (כט עמ' א): "תני אהבה בריה דרבי זירא: כל הברכות כולן, אף על פי שיצא – מוציא, חוץ מברכת הלחם וברכת היין, שאם לא יצא – מוציא, ואם יצא – אינו מוציא. "
מפרש רש"י: "שהרי כל ישראל ערבין זה בזה למצות."
ברכת המזון היא מברכות השבח ולא ברכה על קיום מצווה ולכן יש לדון בה בנפרד. יש דיון בפוסקים האם אדם יכול לברך אותה עבור אחר כאשר הוא עצמו לא אכל לחם. מדבריו של השולחן ערוך (או"ח קצז, ד) משמע שצריך לאכול כזית והמגן אברהם והמשנה ברורה נוטים גם הם להחמיר בעניין על סמך פוסקים ראשונים הפוסקים שאדם יברך ברכת המזון לאחר רק אם הוא עצמו אכל. 
בברכות הנהנין, שלא כברכת המצוות, אדם לא יכול להוציא את חברו ידי חובתו אם הוא לא נהנה בעצמו אך במקרה של ילדים קטנים, מותר לאדם לברך עבור ילד ברכת הנהנין גם אם הוא בעצמו לא נהנה כדי לחנכו למצוות. מסכת ראש השנה שם עמ' ב: 
תנו רבנן: לא יפרוס אדם פרוסה לאורחין אלא אם כן אוכל עמהם. אבל פורס הוא לבניו ולבני ביתו, כדי לחנכן במצות. ובהלל ובמגילה, אף על פי שיצא – מוציא. וכן נפסק בשולחן ערוך (שם קסז, יט-כ). 
פוסק המשנה ברורה על סמך הבית יוסף והט"ז, שמותר לברך עבור כל ילד קטן, אפילו אינו בנו ואין חינוכו מוטל עליו. סעיף קטן צג:  ואפילו קטנים דעלמא שאין חנוכם מוטל עליו מדינא ג"כ מותר לברך עמהם כשרוצים ליהנות ואין יודעים לברך בעצמן וכל שכן כשהם מבני ביתו ולגדולים אפילו לבני ביתו נמי לא.
מבלי להיכנס לשאלה האם נשים מחוייבות בחינוך ילדיהן או שמא רק האב מחוייב בכך, משמע בנושא הברכות שכל אדם יכול לברך לצורך חינוך קטן ללא קשר לחובת החינוך המוטלת עליו. לעניות דעתי פסק זה ביחס לברכות הנהנין עבור הקטן ניתן לומר גם ביחס לברכת המזון עבור הקטן. 
במקרה שלך, יש כמה צדדים. 
ילדה בגיל 9 לרוב כבר יודעת לברך בעצמה, ולכן יש מקום לומר שאינה זקוקה לברכה שלך כדי להתחנך לברכות, ואם כן, יש חשש לברכה לבטלה אם תברכי לה ללא שיש בכך צורך. יתכן שיש מקום לחלק בין הברכות – ברכת "המוציא" היא ברכה קצרה ולכן ילדה בגיל 9 כבר יודעת לברך אותה בעצמה ולכן לא נכון יהיה שתברכי אותה עבורה. לעומת זאת, "ברכת המזון" היא יותר ארוכה וקשה ואולי בברכה זו היא עדיין צריכה את עזרתך ועל כן יהיה מותר לך לברך איתה מדין חינוך למרות שלא אכלת לחם בעצמך. זה יהיה תלוי בילדה עצמה ובברכות שהיא יודעת ולא יודעת לברך באופן עצמאי.
עניין נוסף בחינוך הילדה הוא שמעבר לחינוך לברכות המסויימות של סעודת שבת, יש לחנך אותה להלכות ברכות. נראה שבגילה היא כבר יכולה להבין וצריכה ללמוד שלפי ההלכה אדם לא מוציא את חברו בברכות הנהנין או ברכת המזון בלי שהוא עצמו אכל. אם תמשיכי לברך עבורה היא לא תלמד הלכה זו. 
אך מצד שני יש גם ילדים נוספים קטנים יותר שחינוכם לא יכול להתקיים על ידי ילדה, שכן חינוך מתקיים באמצעות מי שנחשב גדול ומחויב במצוות. לכן גם אם הלכתית הילדה בת ה-9 יכולה לברך ולהוציא את הקטנים ממנה, יש מקום לומר שאת עדיין זאת שצריכה לעזור לקטנים ללמוד לברך בתור המבוגרת המחנכת. 
לכן, אני מציעה במקרה שלך שתלמדי את הילדה הגדולה לברך עבור עצמה את הברכות שלפני הסעודה שהיא מסוגלת לברך לבד. לאחר שהילדה תברך עבור עצמה, את תחזרי על הברכות עבור הילדים הקטנים יותר לצורך חינוכם. ברכת המזון תוכלי לברך עבור הקטנים ואם הילדה הגדולה עדיין צריכה עזרה בברכה היא תצטרף אליך (בכל מקרה אתן יכולות לברך יחד, היא עבור עצמה ואת עבור הקטנים). כדאי להסביר לה מדוע את נוהגת כך. 
*התשובה נכתבה בהבנה מתוך השאלה שהאבא לא שותף לברכות או לחינוך לברכות. אם האבא רוצה לצאת ידי חובה או שותף לברכות ולחינוך יש לחזור ולפנות ואתייחס לכך בנפרד. 
בברכה,
רחל### שאלה  
 היי
אני בשלבי התחזקות ב״ה ועניין השמירת נגיעה מאוד חשובה לי.
הכרתי מישהו והוא גם מתחזק ב״ה ומעוניין בשמירת נגיעה.
שנינו מאוד לא רוצים שהקשר יפגע, אבל יש עניין ,אנחנו מצד אחד לא רוצים למהר להתחתן תוך 3 /4/5 חודשים ומנגד הוא טוען שיהיה מאוד קשה לשמור נגיעה יותר מ3 חודשים.
אני לא יודעת מה לעשות אני מאוד רוצה ללכת עפ״י התורה ויודעת שזה האמת, אבל מנגד לא ממש מצליחה לקבל החלטה ומה לעשות.
אשמח להמלצה 
 . ### תשובה  
 שלום יקרה, 
כל הכבוד ששמירת ההלכה חשובה לך ושאת מבררת כיצד נכון להתנהל.  
השאלה שלך חשובה מאד במיוחד בתחילת הקשר, לפני שהקשר מתהדק ונהיה קשה יותר לדון בנושא הזה באופן אובייקטיבי. 
ראי תשובה מפורטת שכתבה הרבנית זיוית ברלינר בנושא באתר כאן. אם עדיין יהיו לך שאלות בנושא את כמובן מוזמנת לפנות אלינו שוב להמשך בירור. 
כל טוב
צוות משיבת נפש### שאלה  
 אשמח להתייעץ/לשמוע את דעתכן אם קרה לכן סיפור דומה לשמוע איך התנהלתן..
מאוד לא נעים לי להיכנס לזה ואני ערה לעובדה שזה חוסר כבוד בסיסי, ועדיין, ככה:
ברוך השם אני מתחתנת והבנתי שהבגד שחמתי תלבש לא כל כך תואם את איך שאני רואה את החופה שלי,
חמתי לעתיד דתייה, המשפחה דתית, ובפרט הייתי אומרת שעניין הצניעות מעסיק אותם ביום יום יותר ממה שהוא מעסיק אותי, כל מי שנכנס בפה שלהם עובר ביקורת צניעות כגון האם הכיסוי מלא חצי או לא, האם חצאיות או מכנס, תראי את זו עברה למכנס עברה לגופיות, וואי וואי שקוף לה או שלא…
לא מסתדר לי עם העובדה שחמתי מתכננת ללבוש בגד לא צנוע שגם חושפת קצת אזורים צנועים (כך הבנתי ממנה.
בקיצור, דווקא ביום של החתונה שלי לעשות את הקטע הזה עם המכנס וחשיפה (כי היא לא מתלבשת ככה לרוב) זה מתסכל אותי כי דווקא פה חשובה לי הצניעות, זה יוצר לי חוסר שקט,
במיוחד שהייתי בחתונות בעבר של חברות חילוניות שהתחתנו והאמהות שלהן לבשו שמלות כל כך צנועות.
אני לא רוצה לדבר עם החבר שלי על זה כי זה לא כיבוד הורים בכלל ברור לי, מצד שני אני מרגישה צורך להגיד משהו, אני ממש לא יודעת מה לעשות.. ### תשובה  
 קודם כל, מזל טוב לך על הנישואים הקרבים ומגיעים. זהו זמן מאוד אינטנסיבי, ומצער לשמוע שהבגד של חמותך כל כך יושב על לבך ברגע זה. יש שני כיוונים שונים שאפשר לנקוט בהם. הראשון הוא השלמה עם המצב הנוכחי, והשני הוא פתיחת הנושא או נקיטת פעולה לשינוי המצב. אסביר:
ממה שכתבת, נשמע שהאופציה של לפתוח עם חמותך שיחה כנה בנושא היא לא אפשרות מבחינתך. ואם כך, האופציה הראשונה הוא עבודה פנימית, על עצמך, כדי שתוכלי להשלים עם המצב הזה. אם יש לך חברה טובה, אולי יעשה לך טוב לפתוח איתה את הנושא ולנסות למקד מה כל כך מפריע לך לגבי הבגד של חמותך, ולמה זה יושב עלייך כה חזק. 
יתכן שההשלמה תהיה קלה יותר אם תאמצי נקודת מבט רחבה יותר: החתונה נראית כרגע כערב המשמעותי ביותר בחייך, וזה מובן וטוב. אולם, החתונה היא רק השער אל חייכם המשותפים – שהם באמת הדבר החשוב. חיים אלה יהיו עשירים בחוויות, התנסויות ואתגרים – כך שעם הזמן, גודל המשמעות של פרטי החתונה תתעמעם. העיקר בחתונה הוא יצירת התא המשותף שלך ושל אישך, וכל השאר פחות חשוב.
האופציה השנייה גם היא כנראה לא קלה לך לפי מה שכתבת, אבל בכל זאת אני כותבת אותה כאן כאפשרות. יש אפשרות שתשוחחי עם החתן שלך על זה? אם את לא אומרת לו מה לעשות ואת רק משוחחת איתו על איך שאת מרגישה, אין בזה חוסר כיבוד הורים מצידו. חשוב גם להמשך לדעת ששתיכם עכשיו ביחד, ושתוכלו לשוחח יחד על כל נושא היושב על ליבכם. ייתכן ששיחה כזאת תוביל לפעולה (של שיחה של הארוס שלך עם אמו), אבל ייתכן גם שעצם הדיבור יחד בנושא יעזור לך להשלים עם בחירותיה של חמותך.
אם בכל זאת לא נוח לך להמשיך את השיחה עם ארוסך, האם יש מישהו קרוב לחמותך – אולי אחת מהגיסות – שאת מרגישה בנוח לדבר איתה, ויכולה גם לבקש ממנה עצה על מה ניתן לעשות? אם תסבירי לגיסתך עד כמה הדבר הזה חשוב לך, אולי היא תוכל להעלות את הנושא מול חמותך באופן רגיש מבלי להביך אותה ובלי שהדבר יגיע ממך ויפגע בקשר שלכן. כך אולי תוכלי לשלוח מסר לחמותך בלי להגיד אותו במישרין. אין כאן הבטחה שחמותך תשנה את מלבושה או תסכים להביא צעיף להתכסות בו בזמן החופה, אבל לפחות תרגישי שניסית ככל יכולתך לפעול לשינוי המצב. ואולי על הדרך גם תביני למה המלבוש הזה חשוב לחמותך, למרות שזה נראה לא מתאים.
אני מברכת אותך שתזכי לעמוד תחת החופה ברגשות של שלמות, אהבה, והתרגשות לקראת המסע המשותף של חיי נישואין, שתזכי שיום חתונתך תהיה גם "יום שמחת לבך" כמו הפסוק בשיר השירים,### שאלה  
 היי,ילדתי ברוך השם תינוקת מקסימה. עד התאריך של הלידה היינו סגורים על השם מעין… כרגע קצת התחלנו לשנות את דעתנו לכיון אדל, הבעיה שהסביבה לא כ"כ מכירה את השם והמשמעות של אדל, האם להישאר עם השם עדן שהוא יותר עברי ומובן מהשם של אדל?
 . ### תשובה  
 מזל טוב וברכות חמות לרגל הלידה!
אכן בחירת שם היא עניין משמעותי מאוד, ובעצם מהווה חלק מרכזי בשותפות של ההורים עם הקב"ה בהבאת נשמה חדשה לעולם.
בחירת השם היא עניין שניתן ביד ההורים, ונתון לרצונם ולתחושתם. אין הנחיות הלכתיות בנושא זה לגבי שם עברי או לועזי, ורצוי שתבחרו בשם שמבטא את ערכיכם ועולמכם באופן הטוב ביותר. שם שנושא משמעות חיובית עבורכם, שם שאתם אוהבים ומרגישים איתו בנוח הוא שם טוב לבתכם, ללא קשר לתחושת הסביבה.
שני השמות שהצעת עונים לקריטריונים אלה כנראה, ולכן שניהם טובים. אם תרגישו שחשיבות העבריות של השם גוברת על תחושת הקשר שלכם לשם אדל – אז מעין היא הבחירה הטובה לבתכם, ואם ההפך יגבר – אז אדל הוא השם הנכון.
 
שתזכו לגדלה בבריאות, בשמחה ובנחת
שלומית.### שאלה  
 שלום וברכה,
בתי התחתנה לפני כמה חודשים בחתונה הלכתית, אורתודוכסית, שערך רב של משפחת החתן.. ### תשובה  
 תודה רבה
 
תשובה:
שלום וברכה,
שבע"ה תרבינה השמחות במשפחתכם. השאלה שלך למעשה אינה שעונה על עובדות מוצקות ולכן מבחינה הלכתית אין צורך להיכנס אליה. למעשה כל עוד הזוג לא בא לפנינו ושואל על תקפות הקידושין בגלל עובדות כאלה או אחרות (שאז לפעמים נפתור את הבעיה בזריזות בקידושין נוספים) לא מקובל לדון בכך כלל. יחד עם זאת, אשיב לשאלה על פי צדדי הספק השונים.
כמובן שיתכן שהחתן השיב לכלה את הכסף במזומן או באופנים אחרים על פי איזו הסכמה ביניהם ושאת אינך מודעת לנתון הזה כלל. ועל כן, אין להניח כמובן מאליו שאם בתך שילמה על הטבעת בעת הרכישה, החתן לא רכש ממנה מאוחר יותר את הטבעת. בפרט שלפי תיאורך מדובר בבן תורה. במקרה כזה, אין להעלות כל סימן שאלה על תקפות הקידושין.
אמנם, גם אם החתן לא שילם את מחירה של הטבעת, עדיין יתכן שבתך העניקה לו את הטבעת במתנה גמורה על מנת שיקדש אותה בה. ובמצב כזה הרי שהטבעת היא קניינו ושוב אין כאן כל צל ספק שבתך מקודשת ונשואה כדת וכדין. 
אם אנו טועים, וכל אלו לא התקיימו, החתן לא שילם, והכלה לא נתנה במתנה גמורה, הרי יש לדון כיצד זה הגיעה הטבעת לידי החתן. אין לנו אלא להניח  שהכלה נתנה לחתן את הטבעת כדי להתקדש בה (אחרת כיצד הגיעה זו לידיו?)  במקרה כזה מדובר בטבעת מושאלת. 
לגבי טבעת מושאלת הטור מביא מחלוקת ראשונים אם האישה מקודשת בה: ר' שמשון כתב שהיא מקודשת ואילו הרא"ש כתב שאם המשאיל לא ידע שהאיש רוצה לקדש בטבעת אותה השאיל לו האישה אינה מקודשת.  אולם, גם לדעת הרא"ש אם המשאיל יודע שהחפץ הושאל כדי לקדש בו אישה, האישה מקודשת לכל הדעות משום ש"אנן סהדי שגמר בליבו ליתנו לו באותו ענין שיועיל לענין הקידושין שתהא מקודשת בו" (טור, אבן העזר סי' כח). כלומר, ברור למשאיל שהטבעת ניתנה כדי שהקידושין יהיו בני תוקף ולכן, ברור שקיבל על עצמו כל תנאי משפטי המתחייב מכך. במקרה שלנו, אין ספק שבתך ידעה לשם מה היא משאילה לו את הטבעת ועל כן, היא מתקדשת בטבעת שהשאילה לחתן לכל הדעות. וכך פסק השולחן ערוך: "השואל חפץ מחבירו והודיעו שרוצה לקדש בו אשה, (האישה) מקודשת" (אבן העזר, כח, יט). ובשו"ת חלקת יעקב (אבן העזר, פא) דן החלקת יעקב בשאלה אם כשהכלה השאילה את הטבעת לחתן, על החתן לשלם לה עבור הטבעת מאוחר יותר, כיוון שאינו מחזיר לה את הטבעת. הוא מביא מקורות רבים ומוכיח שאין בכך צורך, יעי"ש. למעשה הוא מכריע שניתן לומר שאפשר לאמוד את דעת האישה שבודאי היא מקנה את הטבעת במתנה גמורה שהרי היא חפצה להתקדש בה והנה מתברר שאפילו אם אחותך רק השאילה לו את הטבעת עדיין הקידושין תופסים.  
כמובן שניתן לדון אם האומדן הזה מתקיים כשהחתן והכלה אינם מודעים לכך שהטבעת צריכה להיות של החתן אבל במקרה שלנו, כפי שציינת מדובר בבחור ישיבה והלכה זו שהטבעת צריכה להיות קניינו של הבעל היא הלכה כה בסיסית עד כי בלתי סביר לומר שהם החמיצו את המידע הזה. כמו כן, מקובל היום שהרב שואל את החתן אם הטבעת שלו ואם הוא השיב לרב שהטבעת שלו הרי שהיא שלו (ובודאי ניתן לראות זאת גם בסרט הוידאו של החתונה).
הנה כי כן, נראה שבתך מקודשת לבעלה כדת וכדין וכי אין חשש.### שאלה  
 שלום,
רציתי לדעת אם יש איזושהי אפשרות הלכתית לקיצור ימי 7 הנקיים?
יש לנו ב"ה שלושה בנים אבל אנחנו רוצים להיכנס להריון נוסף ללא הצלחה בחודשים האחרונים,
הבנתי עכשיו שהמחזור שלי התקצר מאוד (פעם ההפרש בין מחזור למחזור היה מעל 30 יום, היום בדר"כ שבועיים או פחות אחרי הטבילה אני כבר מקבלת מחזור נוסף.(
אשמח לדעת האם יש משהו שניתן לעשות בהקשר הזה מהבחינה ההלכתית?
תודה רבה מראש
 . ### תשובה  
 שלום לך,
בשאלתך חסרים פרטים רבים, וכדי לתת מענה מועיל ומדוייק צריך לברר את כל הפרטים הספציפיים למקרה שלך, כיוון שאין מקרה אחד דומה למשנהו.  בירור כזה יהיה יעיל יותר בשיחה ישירה. לכן, אנחנו ממליצות לך להיות בקשר עם דמות רבנית או יועצת הלכה מהסביבה הקרובה שלך. נשמח לעזור לך ביצירת קשר כזה, אם תרצי לפנות אלינו שוב כדי שנקשר אותך לרבנית לשיחה טלפונית. יש לך גם אפשרות לפנות לקו החם של נשמת במספר 026404343
יחד עם זאת, אכתוב כאן כמה דברים כלליים:
כאשר אישה חוששת שהביוץ מקדים את הטבילה שלה, צריך לפעול במקביל בשני מישורים:
במישור הרפואי: יש לברר את המצב לאשורו. ראשית יש לבדוק מתי בדיוק מתרחש הביוץ. ניתן לעשות זאת באמצעים ביתיים, כגון ערכות ביוץ הנמכרות בבתי המרקחת, או בשיטת המודעות לפוריות, או לפנות לרופאה גניקולוגית. מחזור קצר לא בהכרח אומר שהביוץ הוא לפני הטבילה. שנית, כדאי לערות בדיקות מקיפות נוספות כדי לוודא את מקור הבעיה  (אם ישנה) מהבחינה הרפואית, ולטפל בכך במידת הצורך.
במישור ההלכתי: ישנם מספר פתרונות הלכתיים לקיצור הזמן בין קבלת המחזור לטבילה. לא מדובר כאן על קיצור שבעה נקיים, שקשה מאד להקל בהם, אלא על פתרונות נקודתיים יותר.
ראשית יש לבדוק שההלכה נשמרת כלשונה וללא חומרות מיותרות שמאריכות את הזמן עד לטהרה (למשל, אישה שמתחילה לספור שבעה נקיים רק לאחר שהפסק הטהרה יוצא "צח כשלג", ואוסרת את עצמה על צבעים שאינם אוסרים). שנית, פוסק ההלכה יכול לתת הקלות מסוימות הנמצאות בתוך טווח ההלכה, וכך לפתור את הבעיה. הפתרונות משתנים לפי המקרה הספציפי.
יש להעיר שחלק מהנשים מעדיפות פתרון רפואי (כגון נטילת הורמונים לדחיית הביוץ) על פני פתרון הלכתי, וגם זו דרך אפשרית לפתרון הבעיה.
התשובה המתאימה לך באופן אישי, תינתן לאחר בירור כל הפרטים באופן מדויק ומלא.
בשורות טובות,
נועה
 
רשימת מקורות חלקית:
טור ושו"ע יורה דעה, סימן קפ"ג וסימן קצ"ו.
הרב עובדיה יוסף, טהרת הבית חלק א, סימן א הלכה ו, ושם במשמרת הטהרה.
הרב דוד ביגמן והרב בנימין הולצמן, עקרות הלכתית (ספר העוסק בנושא), הוצאת ישיבת מעלה גלבוע, תש"פ.
ספר פועה כרך ב, עמודים 119 – 138.### שאלה  
 אני יוצאת מהבית למקלט חיצוני בעת אזעקה. אני רוצה להדליק נרות מוקדם מהרגיל על תנאי כדי לכסות את המקרה שאני צריכה לשהות במקלט בעת הדלקת נירות ועד השקיעה. שאלתי: כמה מוקדם מותר להדליק נירות ומתי מברכים? תודה.
 . ### תשובה  
 שלום יקרה,
חזקי ואמצי במצב מורכב זה, ואשריך על החשיבה הנכוחה וההקפדה ההלכתית גם בימים טרופים. 
שבת נכנסת ברדת הערב של יום שישי, אולם ישנן דעות שונות מתי מתחיל הערב – האם בשקיעת השמש מעבר לאופק, או ב"פלג המנחה" – סוף אחר הצהרים. כיווון שהגמרא השאירה את המחלוקת הזו פתוחה, נפסק להלכה שאפשר לקבל את השבת לפי שתי הדעות. מנהג זה התקבל בעם ישראל. לכן, קבלת שבת אפשרית מפלג המנחה שהוא, לפי אחת הדעות, תחילת הלילה.
לפיכך, ניתן להדליק נרות בפלג המנחה, לברך ולקבל עליך את השבת. אם את מתפללת מנחה, יש להתפלל לפני הדלקת הנרות. ניתן גם להתפלל ערבית (אם את נוהגת) מיד אחרי הדלקת הנרות, רק צריך לחזור ולומר קריאת שמע בזמן שכבר יחשיך כי זמנה הוא מצאת הכוכבים.
בעיקרון, בהדלקת הנרות ובברכה שאת אומרת עליהן  את מקבלת עליך את השבת. אולם, עד זמן החשיכה את תהיי במעמד של "תוספת שבת". בזמן זה ניתן "להתנות" – להגדיר מראש שאם יהיה צורך במלאכה דחופה, תוכלי לעשותה. לכן, אם את רוצה אפשרות לעשות מלאכה בתוך זמן תוספת השבת, לפני הדלקת נרות אמרי: "הריני מתנה לקבל שבת בזמנה". בזמן כניסת שבת אמרי "שבת שלום" או "מזמור שיר ליום השבת" או אמירה אחרת שמשמעותה קבלת השבת. 
יהי רצון שבזכות שמירת השבת ה' ישמרך וינצרך עם כל עם ישראל.
שלומית
 
הרחבה
א. מהו הזמן בו ניתן לקבל את השבת מוקדם?
יכולתנו להקדים את קבלת השבת נשענת על שני יסודות.
היסוד הראשון הוא הדעות השונות לגבי זמני היום ומתי מתחיל הערב. כידוע, זמן רב לפני שהשמש שוקעת אורה כבר משתנה, מצהיב או מאדים והופך רך יותר. זה בערך הזמן שמוגדר כ"פלג המנחה", ולפי אחת הדעות התנאיות (רבי יהודה) זהו הערב וניתן להתפלל ערבית בזמן זה.
היסוד השני הוא דין תוספת שבת – מצווה לקבל את השבת קודם זמנה (שו"ע או"ח רס"א סעיף ב'). אנחנו פועלים לפי דין זה בכל שבת ושבת, כאשר אנחנו מדליקים נרות מעט לפני השקיעה עצמה.
השאלה היא עד כמה ניתן להקדים את קבלת השבת, והאם הקדמת השבת קשורה לזמן פלג המנחה דווקא.
במסכת ברכות דף כ"ז עמ' א מסופר על האמורא רב שהתפלל "של שבת בערב שבת מבעוד יום", ורש"י מסביר את הכוונה: "שקבל עליו שבת מבעוד יום". זאת בהתאם לדעת רבי יהודה שהערב מתחיל בפלג המנחה. הגמרא מסכמת: "שמע מינה [למד מכך]: מתפלל אדם של שבת בערב שבת". 
כך פסק השו"ע (אורח חיים רס״ז סעיף ב׳):
מקדימין להתפלל ערבית יותר בימות החול ובפלג המנחה יכול להדליק ולקבל שבת בתפלת ערבית ולאכול מיד.
כלומר, מבחינת השו"ע הקדמת השבת אפשרית מפלג המנחה והלאה. אולם, בשו"ע או"ח סימן רס"א סעיף א' מציין הרמ"א שיש אנשים המקבלים עליהם שבת שעתיים לפני זמנה. האחרונים תהו על כך, שכן זה קודם לפלג המנחה, והביאו דעות מנוגדות – למשל של ה"מגן אברהם" הפוסק בעקבות רבנו ירוחם "דאם קבל קודם פלג המנחה אין קבלתו כלום". אולם ישנם גם ראשונים (כגון מהר"ח אור זרוע) ואחרונים (פר"ח, פמ"ג) שלדעתם גם הקדמה מעבר לפלג המנחה אפשרית, ובלבד שניכר שמעשי האדם הם לכבוד השבת.
הדעה לפיה הקדמת השבת אפשרית רק מפלג המנחה והלאה היא הדעה שהתקבלה יותר. 
מדוע?
מסבירים התוספות (ברכות כז.):
דרב צלי של שבת בערב שבת – תימה, דהא אמרינן בפרק במה מדליקין (שבת כג:) "ובלבד שלא יקדים ושלא יאחר". ויש לומר דהתם בשאינו מקבל עליו שבת מיד, אבל הכא מיירי שמקבל עליו שבת מיד, הלכך לא הויא הקדמה. וטעמא משום דסבירא ליה כרבי יהודה.
התוספות מצטטים ממסכת שבת ברייתא לפיה בעייתי להדליק נרות שלא בזמנם ("שלא יקדים ולא יאחר"), ומסיקים שההקדמה היא אפשרית בערב שבת רק אם היא צמודה לזמן שבו – לפי דעת רבי יהודה – השבת אמורה להיכנס. בנוסף, התנאי הוא שהאדם המדליק נרות מוקדם יקבל עליו את השבת מאותו הזמן, וכך יקשור בין פעולת הדלקת הנרות לבין השבת. 
כך פסקו גם הטור והשו"ע בסימן רס"ג:
"לא יקדים למהר להדליקו בעוד היום גדול שאז אינו ניכר שמדליקו לכבוד שבת, וגם לא יאחר, ואם רוצה להדליק נר בעוד היום גדול ולקבל עליו שבת מיד – רשאי, כי כיון שמקבל עליו שבת מיד אין זו הקדמה. ובלבד שיהא מפלג המנחה ולמעלה, שהיא שעה ורביע קודם הלילה"
ואכן, המנהג שהתקבל הוא שניתן להקדים את הדלקת הנרות וקבלת השבת לזמן פלג המנחה.
 
ב. האם בהדלקת הנרות מקבלים את השבת?
הדלקת הנרות היא מצווה משום כבוד שבת, ועיקרה הכנת סביבה מוארת, נעימה ומכובדת לסעודת השבת. לכן יש לברך בעת ההדלקה (המנהג שהתקבל בכל עם ישראל הוא שנשים מברכות מיד אחרי ההדלקה, ולא לפניה כמו בכל ברכות המצוות בהן הברכה קומת למצווה. זאת משום החשש שהברכה עצמה מהווה קבלת שבת ואז לא ניתן להדליק אש. רמ"א בשו"ע אורח חיים רס"ג ס"ה).
האם הדלקת הנרות מהווה קבלת שבת, באופן שאחריה כבר אנו אסורות במלאכה, או שהיא רק הכנה לקראת קבלת שבת?
בשאלה זו נחלקו הראשונים, כאשר לכל צד ניתן להציג ראיות מן ההלכה: מצד אחד, בחנוכה למשל מדליקים את נרות החג לפני הדלקת נר שבת, מתוך תפיסה שהדלקת הנרות מכניסה את האדם כבר לשבת ולאיסור מלאכה (ר"ן שבת י', א' בדפי הרי"ף).
מצד שני, נאמר על תקיעות השופר המבשרות את כניסת השבת (שבת לה:):
תָּנוּ רַבָּנַן: שֵׁשׁ תְּקִיעוֹת תּוֹקְעִין עֶרֶב שַׁבָּת. רִאשׁוֹנָה — לְהַבְטִיל אֶת הָעָם מִמְּלָאכָה שֶׁבַּשָּׂדוֹת. שְׁנִיָּה — לְהַבְטִיל עִיר וַחֲנוּיוֹת. שְׁלִישִׁית — לְהַדְלִיק אֶת הַנֵּר, דִּבְרֵי רַבִּי נָתָן. רַבִּי יְהוּדָה הַנָּשִׂיא אוֹמֵר: שְׁלִישִׁית — לַחֲלוֹץ תְּפִילִּין. וְשׁוֹהֶה כְּדֵי צְלִיַּית דָּג קָטָן אוֹ כְּדֵי לְהַדְבִּיק פַּת בַּתַּנּוּר, וְתוֹקֵעַ וּמֵרִיעַ וְתוֹקֵעַ, וְשׁוֹבֵת.
אם כך, גם לאחר הדלקת הנר (תקיעה שלישית) עושים עוד דברים שאסורים בשבת.
שולחן ערוך הביא את שתי הדעות (שו"ע רסג, י'):
 לפי בעל "הלכות גדולות", כיון שהדליק נר של שבת חל עליו שבת ונאסר במלאכה. ועל פי זה נוהגות קצת נשים שאחר שברכו והדליקו הנרות משליכות לארץ הפתילה שבידן שהדליקו בה, ואין מכבות אותה… ויש חולקים על בעל ה"ג ואומרים שאין קבלת שבת תלוי בהדלקת הנר אלא בתפלת ערבית, שכיון שאמר החזן: ברכו, הכל פורשין ממלאכתם. ולדידן, כיון שהתחילו מזמור שיר ליום השבת הוי כברכו לדידהו.
לפיכך, הפסיקה המקובלת היא שהדלקת הנרות לכתחילה מהווה קבלת שבת על עצמך, אולם קיימת גם גמישות בכך – כשאת רוצה את האפשרות להתנהג שלא כמו בשבת בין הדלקת הנרות לבין שקיעת השמש, את יכולה – ובלבד שתצהירי על רצון זה עוד לפני הדלקת הנרות.### שאלה  
 שלום כבוד הרבנית,
 
אני בחורה מבית מסורתי-דתי, ואני יוצאת עם מישהו 3 שנים מבית מסורתי אך בעל ערכים וקרבה לדת.
בזמן האחרון התחלנו לדבר על חתונה והקמת בית בישראל וציינתי בפניו שחשוב לי שבעלי ישמור איתי שבת ויכבד את הערכים שחונכתי וגדלתי עליהם. בנוסף, ציינתי שחשוב לי שהילדים שלי יתחנכו בבתי ספר דתיים ובאופן כללי שיהיה אורח חיים מסורתי-דתי בבית. עם כל הקושי שזה דורש ממנו, הוא מוכן לקבל על עצמו שמירת שבת ואף הסכים איתי לגבי חינוך הילדים ואופי הבית (גם הוא התחנך בבית ספר דתי). אני מפחדת שזה יבוא ממקום של "לעשות את זה בשבילי" ולאו דווקא מרצון אמיתי להתחזק ולהתקרב לדת. מיותר לציין שמלבד נושא זה, הזוגיות שלנו מדהימה ומלאת כבוד. אני באמת מרגישה שהוא מתאים לי, מה אני אמורה לעשות?. ### תשובה  
  
תשובה
שלום לך,
השאלה שלך היא שאלתם של זוגות רבים בימינו, שרוצים להקים בית ביחד ועם זאת לא חולקים בדיוק את אותה גישה לשמירת מצוות ולמחוייבות להלכה. 
צעד מאד משמעותי עשיתם ביחד בהסכמה על שמירת שבת, על כיבוד ערכי שמירת המצוות ועל חינוך דתי לילדיכם בע"ה. 
נקודה מאד משמעותית שציינת היא שהזוגיות שלכם מושתתת על כבוד הדדי. 
אני משוכנעת שאלו נקודות יסוד שיאפשרו לכם לבנות בית נאמן בישראל, בית שיש בו מקום לתורה ולקיומה. 
ומכאן לשאלתך: האם זה נכון שהוא "יעשה את זה בשבילי". 
השאלה שלך נוגעת לשאלה רחבה מאד בנושא לימוד תורה ושמירת מצוותיה: האם יש ערך בקיומם אם הם אינם לשם שמים? האם יש מקום לקיום מצוות משיקולים שאינם קבלת עול מלכות שמים וקבלת עול מצוות, אלא, כמו שאת חוששת: כדי לכבד אותך, ולרצות אותך?
בשאלה זו התחבטו חכמים לאורך הדורות, ורובם ככולם הכריעו: "לעולם יעסוק אדם בתורה ובמצוות אפילו שלא לשמה, שמתוך שלא לשמה – יבוא לשמה". (סנהדרין קה, ב; רמב"ם הל' ת"ת פ"ג ה"ה והל' תשובה פ"י ה"ה)
מה משמעותה של האמירה הזאת? 
אני רואה שתי אפשרויות לפרש, ושתיהן נראות לי נכונות.
ראשית, אפשר לפרש את האמירה כתהליך חינוכי. כדי שאדם יגיע לעסוק בתורה ובמצוות בשל היותן האמת, ראשית עליו להיכנס לעולם הזה, ואפילו מסיבות 'לא נכונות', כמו: סקרנות, רצון ההורים, ציות למסגרת החינוך וכו'. ואז אם יהיה בתוך העשיה הזאת, ורק מתוכה – יוכל גם להגיע אל האור שבתורה. 
שנית, אפשר לפרש את האמירה כהבנה מעמיקה של טבע האדם לאורך כל חייו, שבדרך כלל זקוק למניעים כדי להיות מחויב לעשיה. ולכן המניעים האלו הכרחיים אף על פי שהם חיצוניים ולא ממהותה של תורה, כי כך ייתכן שיפתח תודעה של עשיה "לשמה" של תורה ולמצוות. 
אפשר להגיד שעצם הביטוי במאמר – "לעולם יעסוק" מציינת שזה הוא המצב הרגיל. ורק לעתים רחוקות יש פריצה רוחנית בעשיה ועיסוק בתורה שכל כולה הוא "לשמה". אך האמירה הזאת גם טומנת תקווה – שיש אפשרות ש"מתוך שלא לשמה בא לשמה". 
במסכת אבות (פרק א משנה ג) יש הסתייגות מאיכות עשיה כזאת:
"אנטיגנוס איש סוכו אומר: אל תהיו כעבדים המשמשים את הרב על מנת לקבל פרס (= כלומר: לצורך הישג כלשהו בחיים האנושיים), אלא הוו כעבדים המשמשים את הרב שלא על מנת לקבל פרס (=לנתק לחלוטין את עבודת ה' משיקול אנושי כלשהו), ויהי מורא שמים עליכם". המניע הנכון היחיד לשיטתו הוא: מורא שמים. הרמב"ם (בהקדמה לפירוש המשנה לפרק י בסנהדרין – פרק "חלק") מתנגד לעמדה זו בטענה שעמדה כזאת מרחיקה מתורה ומקיומה ולא מקרבת. זה יעד ליחידי סגולה ולא התווית דרך לרבים. 
וכעת נקרב את הדיון הרעיוני הזה לשאלתך:
קיום תורה ומצוות חשוב כשלעצמו. עצם העשיה, עצם העיסוק בתורה. גם אם חתנך לעתיד עושה זאת כדי לבנות אתך את ביתכם, ולא "לשמה" של תורה, ולא מתוך שכנוע אמוני עמוק – הרי עצם העשיה היא הדבר הנכון והמבורך. 
מדבריהם של החכמים למדנו, שמתוך העשיה "שלא לשמה", בגלל ההתמדה בעשיה כזאת, יש אפשרות שהתודעה הדתית תעמיק. אולי כלל לא תיתכן "עשיה לשמה" שלא קודמים לה חיים על פי דרכה של תורה "שלא לשמה". עצם השיח עם התורה, ההתרגלות בשמירתה, הם טובים כשלעצמם. ויש בהם יסוד ותשתית לקיום התורה "לשמה". 
אני מאחלת לכם שתזכו להקים בית נאמן בישראל בכבוד ובאהבה וברעות, ושתהיה בו אהבת תורה ויראת שמים. ### שאלה  
 שלום
אני מגיעה ממוצא יקי אשכנזי ועד נישואי שמרתי 3 שעות בין בשר וחלב.
לאחר נישואי קיבלתי את כל מנהגי בעלי (תימני).
לאחר כ10 שנות נישואים בעלי התרחק מהדת, בעקבות טראומות ילדות שעלו לאחרונה.
אני מכבדת את הדרך שבה הוא בוחר ואנחנו מוצאים את האיזונים שלנו.
עם זאת קשה לי לשמור משהו שהוא לא מנהג אבותי, וגם לא מנהג בעלי.
ואני מעדיפה לחזור למנהג אבותי. וגם לחנך את ילדי כך.
מתוך הרגשה שאם אני זאת ש'אחראית' על ענייני האמונה וההלכה בבית, אני רוצה לעשות זאת בדרך אבותי שאני מחוברת אליה.
הנושא מאוד רגיש כי אני לא יכולה לפנות לרב הקהילה עם הדברים (אנחנו חיים בקהילה מאוד סגורה).
אשמח לעצה ולדעת תורה.
 . ### תשובה  
 שלום רב לך
ראשית אשמח להביע את התרשמותי משאלתך, מהיכולת שלך ושל אישך למרות הקושי למצוא את האיזונים הנכונים לכם ובעיקר מהרצון שלך להמשיך ולדייק בהלכה לברר ולהבין.
 
בשביל לענות לשאלתך כדאי להבין את המקור לנוהג שאישה עוברת ממנהגי בית אביה למנהגי בית בעלה, נדון מהם המקרים החריגים והאם במקרה שלך יש טעם למנהג בית בעלך.
לאחר מכן יש לדון בשאלה איך אפשר לחזור למנהג בית הוריך אחרי שכבר נהגת שנים ארוכות כמנהג בית בעלך.
 
המקור לנוהג שאישה נוהגת כמנהג בעלה מקורו בדין המשנה בפסחים (דף נ עמוד א) שעוסקת באדם שהולך ממקום מסוים למקום אחר ומקבל עליו את מנהגי המקום שהלך אליו.
בסוגיא שם נחלקו הראשונים בפרטי הדינים מתי "מנהג אבות" קובע ומתי "מנהג מקום" קובע.
להלכה פסק השולחן ערוך (יו"ד, סימן ריד, סעיף ב) כי :
"הבאים מחוץ לעיר לדור שם, הרי הם כאנשי העיר וחייבים לעשות כתקנתן, ואף בדברים שהיו אסורים בהם בעירם מפני מנהגם ואין מנהג העיר שבאו לדור בה לאסור, הותרו בהם אם אין דעתם לחזור."
 
בעקבות דין זה פסק הרב משה פיינשטיין  (שו"ת אגרות משה אורח חיים חלק א סימן קנח) כפי שהיה מקובל ש:
"הנכון לע"ד דהאשה צריכה להתנהג כמנהג הבעל בין לחומרא בין לקולא. דהא דין מנהג בהולך ממקום למקום כשאין דעתו לחזור למקומו הראשון נוהג כמנהג המקום שבא לשם בין לקולא בין לחומרא כמפורש ביו"ד סי' רי"ד… והנה באשה לאחר נישואה שנחשבת בכל מקום נכנסה לרשות הבעל, הוא משום שמקומה להיות אצל הבעל מדאורייתא שזהו עיקר הנישואין שנמסרה להבעל להיות בביתו…"
 
הרב משה פיינשטיין יוצא מנקודת הנחה שאשה עוברת לרשות בעלה מבחינה הלכתית ולכן היא כאדם העובר שלא על מנת לחזור למקום אחר. בדין זה הוא ממשיך את שיטתו של בעל שו"ת התשב"ץ שפוסק דברים מפורשים בענין. (שו"ת תשב"ץ חלק ג סימן קעט)
גם הרב יצחק ויס (שו"ת מנחת יצחק חלק ד סימן פג) כותב בעניין החיוב של האישה לנהוג כמנהג בעלה מדין "הולך ממקום למקום".
 
אבל אצל פוסקי זמננו יש גם מי שפסק אחרת. למשל הרב נחום רבינוביץ (שו"ת שיח נחום, יו"ד סימן פח) הסובר שאין כאן דין של עובר ממקום שנהגו למקום שנהגו אחרת. אמנם, פוסק הרב רבינוביץ, יש ערך לאיחוד מנהגים כדי שלא יהיה פירוד בבית אבל במנהגים שהם ענייני האישה בלבד כגון נוסח התפילה- אין לבעל לכפות עליה לשנות את מנהגה, שהרי מעיקר הדין יוצאים ידי חובה בכל הנוסחים ואף במנהגים שיש להם השלכה גם לבעל, יכולים שניהם להסכים על מנהג אחד כפי שירצו.
גם הרב חיים דוד הלוי (שו"ת עשה לך רב חלק ו סימן לז) סובר שאין שום כח לבעל לכוף אשתו לשנות מנהגי בית אביה ולנהוג כמנהגו, אם אין הדבר מפריע לו כלל. ואדרבא, נראה לו שטוב יותר שכל אשה בת עדה מסויימת שנישאה לבן עדה אחרת תמשיך בכל כמנהגי בית אביה, כל זמן שאין בזה הפרעה לחיי הנישואין.
(באותה תשובה הרב חיים דוד הלוי עוסק גם הוא במציאות של בעל שאינו שומר תורה ומצוות ומורה שתמשיך במנהג בית הוריה.)
יוצא אם כן, שלפי פוסקים רבים, טוב שאימצת את מנהגי בית בעלך ואיחדתם את המנהגים, אולם עכשיו כשבעלך איננו מקפיד כלל וכלל באמת נראה שאין טעם לאיחוד המנהגים שהרי אינכם מאוחדים בנוהג זה כלל ועיקר ולכן לכאורה את יכולה לחזור למנהג בית הוריך.
אלא שכבר 10 שנים את נוהגת כמנהג בית בעלך ומקפידה על 6 שעות בין בשר וחלב כפי שנפסק אצל פוסקים רבים ובמצב כזה המנהג הוא כבר שלך ויש לו תוקף של נדר.
(דוגמא לדבר נמצאת בדבריו של הרב עובדיה יוסף לגבי אדם שנהג להמתין 6 שעות בין בשר לחלב ועכשיו מפני מחלתו מעונין לשנות ממנהגו ולהמתין פחות מזה. הרב עובדיה רואה במנהגו עד כה תוקף של נדר ופוסק שעליו לעשות התרת נדרים. (ילקוט יוסף קצוש"ע יורה דעה סימן פט ) וכך פסק לגבי שינוי מנהג להתענות בערב ראש השנה. (שו"ת יחוה דעת חלק א סימן נ) ומנהגים נוספים)
כדי להתיר נדר יש לערוך התרת נדרים.
מהי התרת נדרים? התרת נדרים זה מעין טקס במעמד 3 אנשים שמכירים היטב את דיני התרת נדרים, המבררים את טיב הענין ומתירים את המנהג שיש לו תוקף של נדר. (כפי שמפורט בשו"ע סימן רכ"ח). מומלץ לבקש מרב תלמיד חכם להוביל את התהליך.
מקווה שתמצאי במקום מגוריך תלמיד חכם שיוכל לסייע בהתרת נדרים ואחך כך תוכלי לחזור למנהג בית הוריך.
 
בהצלחה רבה בכך ובאתגרים הנוספים
נשמח להמשיך ולסייע### שאלה  
 שלום!
רציתי לדעת מה הדין לגבי מעשר כספים ומהו היקף החיוב.
חשוב לי לציין שאני עדיין לומדת בבית ספר, ולכן אין לי משכורת חודשית. אני עובדת בעבודות מזדמנות בסכומים שנעים בין כמה עשרות שקלים (בייביסיטר), לכמה אלפי שקלים (עבודה בקייטנה בקיץ, לדוגמא).
האם יש לי חיוב על מעשר כספים? אם כן, כיצד אני יכולה לחשב את סכום המעשר?
אני משתדלת לתרום מפעם לפעם לצדקה, האם זה יכול להיחשב בתור מעשר?
כמו כן, רציתי לדעת מה דין המעשר כאשר אני מרוויחה סכום חדשי קבוע (משיעור פרטי פעם בשבוע), וכן כאשר ארוויח בעתיד בעז"ה משכורת אמיתית קבועה.
תודה רבה!
 . ### תשובה  
 ההלכה קובעת שעלינו להפריש מכל כסף שאנחנו מרוויחות אחוז מסוים ולתת אותו לצדקה. אין בהירות חד משמעית לגבי גובה האחוזים שצריך לתת לצדקה  – אך מוסכם שמידה סבירה וראויה היא לתת מעשר מכל רווח שאנחנו מרוויחות. באופן עקרוני אין הבדל אם את בחורה צעירה שמרוויחה מעט כסף מעבודות מזדמנות או שאת אדם מבוגר עם משכורת קבועה. ואדרבה, אני חושבת שטוב ונכון תעשי אם תרגילי את עצמך להקפיד על נתינת מעשר כספים לצדקה, כבר כעת כאשר עול הפרנסה עדיין לא מוטל עלייך בכל כובד משקלו. 
חישוב המעשר הוא פשוט וקל: עלייך לחשב את כמות הכסף שהרווחת בפועל (במידה ואת מקבלת שכר בתלוש הכוונה היא לכסף שאת מקבלת בפועל, מה שנקרא: נטו. תוכלי לנכות מהסכום הוצאות שיש לך עבור העבודה, כגון נסיעות או קניית חומרי יצירה וכדומה..) ולחשב מעשר ממנו. במידה ויוצא לך פה ושם לתת כסף לצדקה כפי שאת מתארת בשאלה, כמובן שתוכלי להחשיב את הכספים הללו כחלק מהמעשר שאת מחויבת לתת.   
בשולי הדברים אוסיף, החוויה לתת צדקה יכולה להיות חוויה לא פשוטה: עבדתי והשקעתי כדי להרוויח והנה באה ההלכה ומצווה אותי לתת עשירית מכל מה שהרווחתי לעניים. כדאי להיות ערים לחוויה הזו ולהקשיב לה כיוון שהיא מספרת את המשמעות שאנחנו מרגישות כלפי כסף עבדנו והתאמצנו עבורו. הקושי הזה, במידה ואת מרגישה אותו, הוא בסיס לעבודה פנימית על מקומו של הרכוש בחיים שלנו, על הרגישות שנדרשת ממנו כלפי מי שאין להם, על ההכרה שלנו שהקב"ה הוא שמשפיע עלינו שפע של ברכה וטוב ועוד.. עיצה מעשית: אם תמצאי אדם קרוב שזקוק לצדקה ותבחרי לתת לו את מעשר הכספים שלך, אולי גם זה יהיה משהו שיהפוך את הנתינה לפשוטה ומשמחת יותר.
בברכה 
חנה
 
שולחן ערוך יורה דעה הלכות צדקה סימן רמט
שיעור נתינתה, אם ידו משגת יתן א כפי צורך העניים. ואם אין ידו משגת כל כך, יתן עד חומש נכסיו, מצוה מן המובחר; אחד מעשרה, מדה בינונית; פחות מכאן, עין רעה### שאלה  
 לפני הרבה שנים כשהייתי צעירה למדתי לגבי איפור בשבת שאם האיפור הוא אבקתי, מותר להשתמש בו. כמו כן, אם הוא נוזלי, לא קרמי, ולא צובע ממש, כמו מייקאפ לפנים, מותר. תמיד הסתמכתי על הפסק הזה. לאחרונה, אני מרגישה שאני צרכיה לברר את העניין שוב. הרי הקוסמטיקה של היום היא לא זהה לזו של פעם.
השאלה, כמובן, לגבי, מה נחשב "צובע". אני לא שמה אודם, מסקרה או אייליינר. זה ברור לי. מה לגבי השאר, דהיינו מייקאפ לא קרמי, צלליות וסומק? תודה רבה
 . ### תשובה  
 שלום, 
את מוזמנת לעיין בתשובה מפורטת בנושא באתר ובה התייחסות לסוגי איפור ומה מותר ומה בעייתי. 
אם יהיו לך עדיין שאלות נוספות בנושא, את מוזמנת לפנות שוב ולכתוב מה תרצי שנפרט לך יותר.
התשובה מופיעה כאן 
 ### שאלה  
 שלום, איזה אתר נפלא ואיזה כיף שהוא קיים.
אני משתמשת בתחבושות אקולוגיות לווסת, ורציתי לדעת איזו התנהלות מותרת במצבים כגון שבתות, חגים ויותר מכך- חג הצמוד לשבת (ובכך נוצרים מספר ימים שבהם אסור לכבס).
האם יש היתרים כלשהם להשרות את התחבושות במים?
האם בדיעבד יש דברים שניתן לעשות אם נקלעתי למצב שבו אין לי מספיק תחבושות אם לא אשטוף אותן בצורה מסוימת?
האם ההיבט של הפסד ממון מהווה כאן שיקול? (אין כאן הפסד ממון גדול, ואינני יודעת מה הטווח הממוני שממנו הדבר נחשב להפסד, אך תחבושת אחת סטנדרטית יכולה לעלות בסביבות 35-40 ש"ח, ואני מניחה שעל מנת שהיא תוכל להישאר שמישה לאורך תקופה ובאמת להשתלם כלכלית כדאי לכבס או לכל הפחות להשרות אותה במים כמה שיותר מוקדם, ולא לחכות עם זה יום- יומיים.). ### תשובה  
 תודה גדולה גדולה.
 
תשובה
שלום, 
בזכותך זכיתי ללמוד על התחום הזה של היגיינה אקולוגית, תודה. אני מעריכה את ההשקעה שלך בשמירה על הסביבה ועל הבריאות וגם את עצם הפנייה בשאלה אינטימית כל כך של נשים. יש לעיתים חשש לפנות בשאלות מהסוג הזה וכך נשים נשארות בשאלה ובעקבות השאלה שלך שאת תשובתה נפרסם באתר נשים נוספות יזכו ללמוד את הנושא ואולי גם יעזו לשאול שאלות מהסוג הזה. 
 
בקצרה, איסור כיבוס בשבת הוא תולדה של מלאכת ליבון ולכן אסור מדאורייתא. שריית בגד הינה אחת מפעולות הכיבוס ובמקרה כמו של התחבושות, השריית בגד מלוכלך לצורך ניקוי, היא איסור מן התורה. על כן, השיקול של הפסד ממון אינו רלוונטי, כיוון שהוא שיקול שלוקחים בחשבון במקרים של איסור שבות (דרבנן) בהפסד מרובה ובתנאים מסויימים נוספים.  
יוצא מכאן שלא ניתן להשרות את התחבושת בשבת. 
אוסיף בהערה שהאיסור של כיבוס בשבת – שרלוונטי לגביניקוי כתמים ולכלוכים על בגדים ובדים – הוא נושא שרבים אינם מודעים אליו מספיק. זה דבר שקורה לא מעט שיש לכלוך על הבגד ובאים לשפשף אותו או לשים עליו מעט מים באופן אוטומטי ללא ידיעה שזה אסור בשבת. מדובר בהלכה לא פשוטה עבור הרבה אנשים, שכן קשה לא לטפל בלכלוך שמפריע לעין או אולי גם ישאיר כתם לטווח הרחוק, ולכן יש חשיבות להכיר וללמוד את הנושא ולדעת מה מותר לעשות במקרים ובמצבים שונים.  מומלץ לקרוא בפניני הלכה כאן בעיקר סעיפים ג-ד ובשמירת שבת כהלכתה פרק טו. 
 
וכעת אפרט את התשובה. יש שני חלקים לשאלה שלך, הראשון האם ניתן להשרות את התחבושת המשומשת בשבת כדי שלא תתקלקל ותהיה שמישה בעתיד. בנוסף שאלת האם יש מקום לשיקול של הפסד ממון כאשר התחבושת עלולה להתקלקל. החלק השני של שאלתך הוא מה ניתן לעשות בשבת (או חג) כאשר אין לך מספיק תחבושות, במיוחד ביומיים ואפילו שלשה ימי שבת וחג רצופים והאם מותר לשטוף אותן בצורה כלשהי. 
נתחיל את עיונינו באיסור כיבוס, שהוא כאמור תולדה של מלאכת ליבון (רמב"ם הלכות שבת ט, יא). כותב בעל השולחן ערוך (אורח חיים סימן שב, סעיף ט): "מותר ליתן מים על גבי מנעל לשכשכו אבל לכבסו דהיינו שמשפשף צדו זה על זה אסור. אבל בגד שיש עליו לכלוך אסור אפילו לשכשכו דזהו כבוסו אלא מקנחו בסמרטוט בקל ולא בדוחק פן יסחוט". 
המשנה ברורה מסביר ש"שכשוך" פירושו לתת עליו מים, ואפילו רק מעט מים, כיוון שהשריית בגד במים נחשבת לכיבוס. (בשונה מנעל עור שאין שרייתו כיבוסו).
מכאן שאין דרך להתיר ניקוי תחבושת מלוכלכת בעזרת מים. לעומת זאת,  מותר להוריד בעזרת מטלית יבשה או דבר אחר בניגוב קל דם שנאסף על התחבושת.. ויש להיזהר שזה יהיה בניגוב קל ללא שפשוף התחבושת, וללא הספגה של הרטיבות בתחבושת בעזרת כח לתוך המטלית (שמירת שבת כהלכת טו, כז). 
השיקול של "הפסד מרובה" הוא שיקול במצבים של הפסד ממוני משמעתי באיסורי דרבנן, כך שהשיקול הזה לא רלוונטי במקרה שלך. 
לשאלתך האם מותר רק להשרות את התחבושת במים, ללא שפשוף וניקוי: בגמרא יש מספר התייחסויות להשריית בגד במים ובפוסקים הראשונים יש חלוקות שונות בין השריה מותרת והשריה אסורה, אך במקרה כמו שלנו לכל הדעות "שרייתו הוא כיבוסו". (ראי בהרחבה בהמשך). כך ראינו בשולחן ערוך לעיל לפי פירושו של המשנה ברורה. 
ראינו אם כן שכיבוס והשרייה של תחבושות רב פעמיות לא מתאפשרים כלל בשבת. אבל מהבדיקה שלי באתרים שונים המייעצים לגבי טיפול וניקוי של תחבושות רב פעמיות, וכן בהתייעצות עם כמה חברות שיש להן ניסיון של שנים בשימוש בהן, נראה שאת יכולה להיות רגועה. כדי לשמור על טיב התחבושות אין צורך בשטיפה מיידית, אפשר לתת להן להתייבש במקום מאוורר או לקפל ולשים בתוך שקית עד שמתאפשר לכבסן, אפילו לאחר מספר ימים. יש המלצות לפני כיבוס ביד להשרות אותן לכמה שעות וכן אם יש חשש לכתמים. (אם נשארו כתמים אחרי הכיבוס יש המלצה להרטיב מעט ולהניח באור השמש). 
לגבי שבת וימים טובים ברצף, אכן המסקנה היא שצריך להצטייד במספר תחבושות מספק ליומיים ולעיתים רחוקות גם שלשה. זה דורש ממך השקעה כספית ואפשר להסתכל על זה כמו ההשקעה שאנשים משקיעים באביזרים מיוחדים לחגים כגון חגז שאנשים קונים כדי לבשל ולחסוך בגז ביום טוב. אפשר להשוות את ההשקעה אפילו לחפצים מיוחדים שקונים למצוות החג למרות שהם בשימוש רק יום או כמה ימים בשנה, כגון צלחת ליל הסדר מהודרת, קערה לדבש ועוד.  
 
בברכה
רחל
 
מקורות הרחבה – האם השרייה של בגד נחשבת לליבון?
במשנה במסכת שבת (דף קמכ, ב) לומדים "היתה עליו [על הכר] לשלשת – מקנחה בסמרטוט, היתה של עור נותנין עליה מים עד שתכלה שבת". מכאן מבינים שיש חלוקה בנתינת מים על בדים רגילים לבין נתינתם על עור. רש"י מפרש שבדי עור קשים לכיבוס ולכן נתינת מים ללא שפשוף או פעולה אחרת אינה נחשבת לכיבוס. אך בבדים רגילים "שרייתו במים הוא כיבוסו". את דברי רש"י אנחנו לומדים במסכת זבחים דף (צד, ב) "בגד שרייתו זהו כיבוסו. רבא לטעמיה דאמר רבא זרק סודר למים חייב". 
לעומת המשנה והמימרא ישנם התייחסויות נוספות בגמרא אשר לפיהם יש מצבים בהם מותר לאדם להיכנס למים עם בגדיו ולא נאמר שם שהם עוברים על איסור ליבון על ידי השריית הבגד במים (מסכת ביצה דף יב,א וביומא דף עז,ב).
ישנם חילוקים שונים בראשונים הבאים להסביר את ההבדל, מתי השרייה היא איסור כיבוס ומתי ההשריה מותר.  
חלוקה בין סוגי הבדים, אלו המתנקים בקלות כך שהשרייה היא כיבוס ממש, לבין בגדים שהשרייה לא מנקה ללא פעולות נוספות. 
יש חולקים בין השריית בגד נקי שאין בו איסור כיבוס לעומת בגד מלוכלך שיש בו איסור כיבוס
יש עוד חלוקה בין המתכוון לכבס לבין מי שלא מתכוון לכבס בפעולת ההשרייה. 
וכן, יש המחלקים בין השרייה שהיא בדרך של ניקוי לבין השרייה שהיא בדרך טינוף, למשל במים מלוכלכים או ניגוב ידיים במגבת כאשר המים אינם מנקים את המגבת אלא מלכלכים אותה. 
ניתן לעיין עוד בחילוקים במשנה ברורה במבוא ס"ק לט ובשיעור של  הרב ברוך גיגי כאן המתאר בהרחבה ועם הפניה למקורות. 
להלכה, מכיוון שמדובר בתולדה שאיסורה דאורייתא, נפסק להלכה לחומרה שאין להשרות בגד כלל כאשר בנוסף לאיסור כיבוס יש גם חשש לסחיטת המים. לגבי נתינת מים מועטים שהיא לא השרייה ממש, מותר על בגד נקי שאין כוונתו לכבס ויש להיזהר לשים מעט מים בלבד כדי שלא לבוא לידי סחיטה (רמ"א בשולחן ערוך שם). וכן מותר בדרך של לכלוך כגון בניגוב ידיים על מגבת (שולחן ערוך ודעת הרמ"א שם סעיף י') ולפני השו"ע יש להוריד קודם כמה שיותר מים מן הידיים לפני ניגובן במגבת.
כאמור, במקרה של תחבושת מלוכלכת, גם לפי המקלים בכל החלוקות הנ"ל, יהיה אסור להשרות את התחבושת. ### שאלה  
 שלום רב,
אני חילוני ונשוי לדתיה, אנחנו שומרים נידה באופן שכ 11 יום אין יחסים מלאים אך יש מגע.
מאחר וזה גורם לבעיות רבות רציתי לשאול האם עדיף הלכתית לשמור יותר, כלומר גם מגע, אך ללא שבעת הנקיים. וכך יכול להיות שלום בית.
תודה
 
שלום וברכה,
שאלה לא פשוטה שאלת. אני מניחה שהשאלה הזו מהדהדת מציאות שגם היא אינה פשוטה.
אתה שואל אם עדיף הלכתית להימנע מכל מגע כדרישת ההלכה אך לטבול בסוף ימי המחזור, ללא שבעה נקיים.. ### תשובה  
 ככלל אוכל לומר שההלכה אינה מכירה בטבילה בסוף ימי המחזור, ללא שבעה נקיים, ושלמעשה במצב כזה בני הזוג נשארים באיסור גם לאחר הטבילה (זאת גם בהנחה שיצאו מידי טומאה מדאורייתא, דבר שתלוי בנתונים אישיים של השאלה שאינם מפורטים כאן ולכן לא אתייחס אליהם.)
עם זאת, חשוב לי לציין כי לעתים ניתן להקל בהלכה, במקומות רבים בהם ההלכה כן מאפשרת זאת. אני חושבת שיועיל לכם מאד להיות בקשר עם יועצת הלכה או רבנית שמוסמכת לענות בהלכות נידה שתוכל לסייע לכם.
אתה מציין שאתה מרגיש כי שלום הבית נפגע.
זוהי תחושה קשה ומכאיבה.
הקושי מובן מאד וקיים גם אצל זוגות בהם שני בני הזוג שומרים תורה ומצוות. אבל אני מניחה שקל יותר כאשר בני הזוג יכולים לחזק זו את זה וכאשר החוויה היא שהאתגר הוא משותף.
כאשר אחד מבני הזוג אינו מרגיש שותף למחויבות הזו -זה מאד קשה. אתה עשוי לחוש שנשללת ממך חווית קיום טבעית בשל אידאל שאינך מאמין בו ושאתה נדרש לוויתור גדול מאד, דבר שעשוי להוליד מירמור וכאב.
יתכן ומה שעשוי לסייע לך היא הידיעה שבלי קשר למידת ההזדהות שלך עם המצווה, מדובר במשהו שהוא עקרוני ומשמעותי עבור רעייתך. אם כך הדבר, הויתור שאתה מתבקש לעשות אינו ריק מתוכן גם עבור אדם שאינו שומר מצוות- הוא מתמלא בתוכן של מסע החיים המשותף של ברית הנישואים: מה שחשוב לך – חשוב גם לי.
יחד עם זאת, ויתור לעתים גובה מחיר, ובפרט כאשר אינו נעשה בלב שלם.
הנישואים שלכם הם ברית והיא יקרה ועדינה מאד. גם אם קיים בינכם פער משמעותי, לא כדאי לוותר בקלות על התקוה לגשר עליו ולמצוא נתיב חדש משלכם שיקרב אתכם זה לזו.
הייתי רוצה להציע לך לחלוק את הקושי עם זוגות שיש להם התמודדות דומה. אם תרצה אשמח לקשר אותך לזוג כזה ואולי תגלו שזהו שיח מועיל ומפרה. בנוסף אני חושבת שכדאי מאד לפנות ליעוץ זוגי מקצועי.
אני מזמינה אתכם להמשיך ולהיות איתנו בקשר, בהתאם לרצונכם.### שאלה  
 שלום, 
האם אשה צריכה גם לשמח את בעלה במצוות עונה, או שרק האיש צריך כמו שכתוב ושמח את אשתו? ואם האישה צריכה לשמח את בעלה, האם היא צריכה במסגרת המצווה להסכים לכל השגעונות של בעלה, גם כאשר זה גורם לה צער?
הייתי רוצה להבין גם למה המצווה נקראית "תשמיש המיטה"? מהו לשון תשמיש?
 . ### תשובה  
 שלום לך יקרה,
חשוב לי לברך אותך גם על הבחירה לשאול בנושאים אינטימיים כאלה, שלא תמיד קל להגיע לשאול עליהם. גם נושאים אלה הם כמובן חלק מתורתנו הקדושה, ולכן חשוב מאוד לשאול גם עליהם, ויישר כוח לך שאכן את שואלת.
ראשית, אדגיש שעל פי ההלכה היהודית, מצוות עונה היא אחת מתרי"ג מצוות, והיהדות רואה ערך וחשיבות גדולים בקיום יחסי אישות תקינים בין בני זוג. איננו מתייחסים ליצר המין כדבר מוכרח או פחוּת, אלא אדרבה, ככוח אדיר של חיים, שמהווה את היסוד לקיום העולם והמשכיותו, וגם מאפשר לבני הזוג להיות שותפים עם הקב"ה במעשה בראשית. זאת בנוסף על הראייה הבסיסית שכל זוגיות אמורה להיטיב זה לזו, ויחסי אישות הם חלק חשוב מהדרך לבטא זאת.
מכל האמור עד כה את יכולה כבר להבין, שיסוד יחסי האישות הם היחסים בין איש ואישה שבוחרים לחיות יחד, וממילא ההטבה עם הזולת. לכן שורש מצוות 'ואהבת לרעך כמוך' נמצא קודם כל ביחסים בין איש לאשתו. מכאן, שאם לאחד מבני הזוג נגרם צער בעטיים, זהו מצב לא תקין, שיש לחתור ולמצוא את הסיבות שמביאות אליו ואת הדרך להיטיב את היחסים הללו. יתירה מזו, במצב מתוקן, אדם – ובוודאי בן זוג – שגורם צער לזולתו, אמור להרגיש צער מכך, ובדרך כלל הוא לא ייהנה גם בעצמו מהמעשה המיני, כשבת זוגתו אינה נהנית. נדגיש שכאשר שני בני הזוג מיטיבים זה לזו – הם מקיימים זוגיות תקינה של שני סובייקטים. מצב שבו אחד מהם נהנה על חשבון השני – זהו מצב לא תקין, בו אחד הסובייקטים מתפקד כאובייקט כלפי זולתו.
לכן, בוודאי שאישה אינה אמורה להסכים ביחסי אישות לכל השיגעונות של בעלה, כפי שהוא אינו אמור להסכים לשיגעונות שלה, בוודאי כשהדבר גורם צער לאחד מהם. היסוד צריך להיות שעושים רק מה שטוב לשניהם, ושניהם שמחים ומרוצים בו.
את צודקת גם שביסודה, מצוות עונה היא חובת האיש כלפי אשתו, והוא זה שמצווה לשמחה. עם זאת, חשוב להדגיש, שגם היא, כשהיא מתחתנת, בעצם מקבלת על עצמה ברצון לשמח את האיש שהיא מתחתנת איתו, וחלק מהחובות שלה כלפיו הם לקיים עמו יחסי אישות. אך כפי שכתבתי, קיום היחסים חייב להיות בדרך שמשמחת את שניהם ומיטיבה עם הזוגיות שלהם, ולא חלילה בדרך שפוגעת או גורמת צער לאחד מהם. נראה שיש שתי סיבות לכך שהתורה הדגישה במיוחד את החובה של האיש כלפי אשתו ביחסי אישות ובשמחתה:
א. עד תקנת רבינו גרשום מאור הגולה בימי הביניים (ובעדות המזרח ותימן עוד הרבה אחר כך), היה מותר לאיש לשאת שתי נשים, והתורה, שראתה ביחסי האישות את בסיס הקשר בין בני הזוג, צוותה על האיש לשים לב שאם הוא נושא עוד אישה, הוא חייב לשמור על הקשר הבסיסי וסיפוק הצרכים האנושיים של כל אחת מנשותיו.
ב. בטבעם של רוב הגברים הם נהנים בקלות יותר מיחסי האישות. הדבר נובע מצורת שחרור הורמון הטוסטסטרון בגופם, שגורמת לעוררות מינית מהירה יותר. דווקא משום כך, דאגה התורה לצרכיה של האישה, שלא יהיה מצב שבו האיש מסופק במהירות, בעוד שאשתו נשארה וחצי תאוותה בידה, ולכן צוותה על האיש לשים לב שאשתו נהנית באותה מידה שהוא נהנה, ובכך הבטיחה חיי זוגיות שמחים וטובים.
מכל האמור לעיל את יכולה גם להבין מדוע הדברים בלשון חז"ל מכונים "תשמיש המיטה": זוהי אחת מהלשונות הנקיים לבטא את המעשה הזה, שהוא חלק מהצרכים (תשמישים) הבסיסיים של בני הזוג, והציון שזה נעשה במיטה – כי זה המקום המתאים והצנוע לכך. כמובן שאין זה אומר שאחד מבני הזוג הוא חפץ של זולתו, דבר שמתשמשים בו, אלא ששניהם משמשים זה עם זו, והלשון רומזת גם לחלק החושי שיש במעשה הזה.
 
חשוב לי להדגיש: כל מה שכתבתי מכוון לזוגיות שמחה וטובה. בכל מצב שבו אישה חשה שאינה מסופקת, ובמיוחד אם היא מרגישה צער ושבעלה מכריח אותה לעשות דברים שאינה חפצה בהם, עליהם לפנות לעזרה מקצועית, שתסייע בעדם לשפר את המצב. לעיתים גם מצב שבו אישה מרגישה מוכרחת לעשות דברים למרות רצונה עלול להחוות כאונס (ולפעמים זו אכן ההגדרה למצב), ולהעיד גם על אלימות שקיימת בין בני הזוג, וצריך לטפל בה. דרכי הטיפול אינן בתחום עיסוקנו כמשיבות, אך במידה ויש צורך בכך אנו עומדות לרשות הציבור כמתווכות שמסייעות למצוא את אנשי ונשות הטיפול המתאימים.
 
לכן, כפי שכתבנו לך בתשובה הראשונית: אשמח מאוד לסייע ולהקשיב לפרטים נוספים שאני חשה שאולי מטרידים אותך, בשיחת טלפון. השבתי כאן על פי מה שקראתי, אך אם תרצי להתייעץ עוד – כתבי לי ונתאם בשמחה זמן לשיחה. גם אם כעת לא תרגישי צורך או רצון לפנות אלי, תוכלי תמיד לחזור ולכתוב לנו דרך האתר, ונשתדל לסייע בשמחה. הדלת פתוחה.
 
מברכת אותך בחיים שמחים ומאושרים,
חני פרנק### שאלה  
 האם מותר לעשות לק גל בתשעת הימים?
 . ### תשובה  
 שלום. תודה שפנית למשיבת נפש.
בימים הסמוכים לתשעה באב נהגו להמנע מפעילויות מסוימות, בעיקר כאלה המביאות לשמחה והנאה בלתי-שגרתיות. אם מדובר בחידוש לק ג'ל כחלק משגרת הטיפוח הרגילה שלך  – אין בכך איסור.
שיקול נוסף שיש לשים לב אליו הוא גזירת הצפרניים – המנהג המקובל בקרב אשכנזים הוא לא לגזור אותן בשבוע שחל בו תשעה באב, ולכן אם חידוש הלק ג'ל כרוך בגזירת הצפרניים – אין לעשותו בשבוע שחל בו תשעה באב.
ואם החידוש הוא לצורך מצוה – כגון לטבילה לטהרה – אפשר להקל.
 
הרחבה:
"משנכנס אב ממעטין בשמחה" (תענית כו:) ובמשנה שם נמנו כמה דברים שיש להימנע מהם. 
ביניהם: "שַׁבָּת שֶׁחָל תִּשְׁעָה בְּאָב לִהְיוֹת בְּתוֹכָהּ אָסוּר מִלְּסַפֵּר וּמִלְּכַבֵּס". 
"שבת שחל תשעה באב להיות בתוכה" היא בעצם שבוע שחל בו – רק מאוחר יותר התפשטו מנהגי האבלות של האשכנזים אל כל הימים שמר"ח עד תשעה באב. 
"לספר" זה להסתפר, וכך פסק גם השו"ע בעקבות המשנה: "תספורת שבוע זה, אחד ראשו ואחד כל שער שבו אסור".
הסיבה לכך היא שתספורת נחשבה לדבר חריג, לאירוע שמסמן התחדשות והרגשה טובה. כך כתב הרב מלמד, לגבי המנהג שלא להתגלח בימי בין המצרים (פניני הלכה זמנים, ח', י"א):
"כל המנהג שלא להסתפר נוגע לתספורת שיש בה חגיגיות מסוימת ולא לגילוח שאין בו שום חגיגיות אלא רק הסרת ניוול".
אם כן, יש מקום לומר שאם את רגילה לעשות לק ג'ל ואין בכך התחדשות מיוחדת או הרגשה טובה מעבר לרגיל אז ניתן לעשות לק ג'ל. אך אם זה דבר נדיר או חדש עבורך ויסב לך שמחה מיוחדת אז נכון להימנע. 
 
ביחס לגזיזת ציפורניים, הט"ז מוסיף על השו"ע לעיל:
"נראה דהוא הדין נטילת ציפרנים, דאסור בשבוע זו".
מכאן נהגו האשכנזים שלא לגזור צפרניים בשבוע של תשעה באב. בהמשך הורחב המנהג לכל הימים מראש חודש עד התענית עצמה.
אולם, המגן-אברהם חלק על הט"ז, וכתב:
"שמעתי שיש אוסרין ליטול צפרנים כמו באבל, ונראה לי דלא דמי [שאין זה דומה] דזה [גזיזת צפרניים] הוי כמו צנעה, ובאבילות דצנעה ט' באב קיל [קל] מאבל… ולכבוד שבת פשיטא דשרי [ברור שמותר]".
המגן-אברהם כותב כאן שהדגש של מנהגי שבוע שחל בו הוא על הנראות הפומבית, ולא על ענייינים שנעשים בצנעה. לכן לדעתו אין להחמיר בגזיזת צפרניים, ואין בעיה לגזרן לכבוד שבת.
אם כן, ישנם מנהגים שונים לעניין גזירת הצפרניים, יש שנהגו כט"ז להחמיר ויש שאינם מקפידים על כך כדרך המגן-אברהם.
יש לציין שמי שצפרניה כבר ארוכות באופן שמציק או גורם לה לדחיה יכולה לכל הדעות לגזור אותן, כי מטרת מנהגי האבלות היא להמנע מיצירת סיטואציות משמחות, לא להגיע למצב של סבל או הופעה מרושלת ומוזנחת.
 
אולם, יש לשים לב שדין זה נלמד מהאיסור על תספורת משום שיש דמיון מסוים בין תספורת השיער לבין גזיזת הצפרניים. שתיהן פעולות של הסרת חלקים מתים מהגוף. 
כך כתב הלבושי-שרד על המגן אברהם:
"ואף על גב דהמגן-אברהם כתב בסעיף- קטן י"ד בשם הג"א (הרמ"א) דתספורת אסור אפילו לכבוד שבת, ואלו האוסרים מדמים נטילת צפרנים לתספורת, לא קשיא מידי – דהא כתב שם המגן-אברהם הטעם משום דבלאו הכי אין רגילין לספר בכל שבוע ואילו נטילת צפרנים אדרבא נוהגין ליטול בכל שבוע".
הוא מסביר כאן שני עקרונות לענייננו: האחד, שאיסור גזרת הצפרניים נלמד מתספורת, והשני שיש הבדל ביניהם – שתספורת היא אירוע חריג בעוד שגזירת צפרניים היא חלק משגרה של שמירת סדר ונקיון הגוף. מכאן נוכל להסיק, שמוקד האיסור הוא בגזירה ולא בהנחת לק על הציפורן; וכן שהעניין אינו להזניח את הטיפוח השגרתי אלא להמנע מטיפוח חריג. 
טיפוח וייפוי הצפרניים לא דומה לתספורת ולא הוזכר במקורות בכלל, ולכן לא נאסר. 
 
גם הקטגוריות האחרות של פעילויות שנאסרו בשבוע שחל בו תשעה באב לא דומות לחידוש לק ג'ל: מדובר בקניות משמעותיות, סגירת עסקים, בניית בתים, נטיעת עצים וכדומה. אין סיבה להכליל הנחת לק על הציפרניים באחת מהקטגוריות האלה. אלא אם כן, כאמור, מדובר עבורך באירוע משמח חריג.
לכן הנחת לק ג'ל שגרתית בלי לגזור את הציפורן מותרת , בעוד הגזירה עצמה צריכה להמתין מספר ימים (לך כאשכנזית, לספרדיות אף הגזיזה מותרת).
 
על השו"ע בסימן תקנ"א באורח חיים, בסעיף ט"ז העוסק ברחצה, מעיר הרמ"א: 
"ולצורך מצוה שרי" כלומר מותר לקיים הכנות לצורך עשיית מצוה. לכן, אם גזירת הצפרניים היא חלק מהתכוננות לטבילה במקווה – היא מותרת. 
 
יהי רצון שתעניתנו תהפוך ליום טוב במהרה, ויתקיים בך "פִּקּוּדֵי ה' יְשָׁרִים מְשַׂמְּחֵי לֵב".
בשורות טובות### שאלה  
 שאלה
אני רוקדת כבר כמה שנים, ומודעת לצורך בהפרדה בין נשים וגברים במחול, הן מבחינה הלכתית והן מעצמי, בשביל תחושת החופש ואי הצנזורה התנועתית שלי. יש לי חלום חדש ללכת לקורס משחק, ובאיזור בו אני גרה יש קורסים מעורבים לנשים ולגברים בלבד, ויש חלק מהקורסים שהמורה הוא גבר (ויכול להיות שירשמו רק נשים). 
מה הדין? 
כנ"ל לגבי מורה גבר למחול בקבוצת נשים, האם שייך עניין "טרוד במלאכתו"? השאלה רלוונטית כלפי פסיכודרמה בה נוסף פן טיפולי, וגם לתיאטרון קונבנציונלי. אני יודעת שיש עניין תנועתי גם בתיאטרון, ולא רוצה להיות מודאגת מחוסר צניעות. יש גם עניין של קלות ראש, שזו אחת המטרות שלי בקורס, להשתחרר, אבל זו אחת הבעיות לכאורה בחברה מעורבת. ובעצם גם קלות ראש יכולה להיעשות בלי גסויות ותוך שמירה על גדרות הלכתיים- נגיעה וצניעות הלבוש. לא כך?
תודה לכן מראש, ותודה באופן כללי, האוויר הבריא והשפוי שנושב מתשובותיכן נסך בי הרבה רוגע ואמונה בעצמי.
שבת שלום וגמר חתימה טובה!
 . ### תשובה  
 שלום לך,
את שואלת שאלה מורכבת בצורה חכמה ועדינה.  שאלתך מתעצמת מתוך המסר שנערות ונערים  מוכשרים מקבלים בילדות והוא למקסם את עצמם ואת היכולות שלהם ולהשקיע את הכוחות בדברים בהם הם יכולים להצטיין.  לכן את מחפשת דרך לממש את השאיפות שלך למרות המורכבות.
ראשית נבקש להעמיק את נקודת המבט לגבי המורכבות של עיסוק באמנות מתוך מחויבות הלכתית, ואז מתוך כך ניגש לשאלה ההלכתית עצמה.
השאלה שלך נובעת מתוך מציאות חיינו, מציאות של חברה מעורבת – אנו רגילות לחיות כך  ויודעות איך להתנהג בצניעות ובכבוד במסגרות מעורבות. יחד עם זאת, החיים בחברה מעורבת מביאים לפתחינו הרבה דילמות ואתגרים.
האתגר שלפתחך נובע גם מאופיו של העיסוק באמנות וגם מהמפגש בין אמנות למחויבות הלכתית. אמנות היא דרך התבטאות מיוחדת והיא סוחפת אותנו למקומות של יצירה וגילוי ולמקומות של עומק ותודעה. בנוסף, אמנות מאז ומתמיד משתדלת לפרוץ גבולות, לערער הנחות יסוד ולשים מראה להתנהגויות חברתיות. אין בהנחה זו דבר רע אך לעיתים רבות יכולה האמנות להתנגש עם ערכים חשובים אחרים וליצור דילמות רבות. 
במצב אידילי הלכה ואמנות יכולות לחיות יחד במתח מפרה. במדינה יהודית היינו רוצים לפתח אומנות יהודית מקורית עכשווית, שמצליחה להדהד את התרבות של ימינו ויחד עם זאת עומדת בדרישות ההלכה. אמנות שמצליחה להתמודד עם האתגרים שציינתי ועם השאלות שציינת בשאלתך סביב צניעות. 
אז מהן בעצם הבעיות ההלכתיות בלימוד משחק בקבוצה מעורבת? ניתן לחלקן לשתי קבוצות: בעיות הלכתיות "חדות" ובעיות הלכתיות "עמומות".
הבעיות ההלכתיות החדות הן אלה שניתן להכריע בהן במפורש בין מותר לאסור. בתוכן נגיעה (של חיבה ולא של חיבה), קול באשה, הסתכלות באשה –  אלו הן שאלות בהן המשחק בקבוצה (הן תיאטרון והן פסיכותרפיה) עלול להתנגש עם ההלכה. כאן השאלה היא מציאותית – האם ניתן להשתתף בקבוצה ולהמשיך לא לעבור על איסורים קיימים, וזה תלוי בפרטי המציאות.
 
הבעיות ההלכתיות העמומות הן כאלה בהן קשה יותר להגדיר את הקו בין המותר לאסור, ורוב המשקל מונח על ענייני אוירה ותחושה. כאן נפגוש שאלות מהותיות של חיבור חברי בין נשים לגברים, קרבה אינטימית שנוצרת מתוך יצירה משותפת או מתוך קשר טיפולי, וכדומה. אנו נוהגים להיות זהירים בדינים האלו בבחינת אל תביאני לא לידי נסיון ולא לידי בזיון. דינמיקות נפשיות וחברתיות נוטות להתפתח באיטיות ובצעדים קטנים, והחשש מול תחומים אפורים דורש  זהירות.
 
לפעמים יש מקום להקל בעניינים מסוימים. למשל, אנו נתיר לרופא לטפל באשה כי הוא "טריד באומנותיה"  (טרוד בעבודה שלו) ומאותה סיבה יהיו כאלו שיתירו למציל לעבוד בבריכת שחיה  ששוחות בה נשים. בעבר פורסמו בתקשורת מקרים שנשים מסויימות קיבלו היתר פרטי לשיר לפני קהל. הדבר תלוי באופי העבודה ועד כמה הפן הגופני וההתבוננות בו תופסים בה מקום משמעותי.
לשיקולים אלה יש להוסיף את אישיות האדם עצמו. יצירתיות טובה חייבת לצמוח מתוך אישיות בעלת רמה גבוהה ובשלה. אישיות שיש לה מטען רוחני גדול, אוצר מלא באמונה גבוהה, מידות תרומיות, שאר רוח. ככל שהאדם יותר מבוסס רוחנית ומגיע ממקום אמוני, כך יוכל להתמודד באופן איתן יותר.
 
סיכומו של דבר, כוחות הנפש משתנים מאדם לאדם ומסיטואציה אחת לשניה. לרוב נשתדל להדיר את רגלינו ממקומות מאתגרים שיכולים להביא אותנו לעבור על גבולות ההלכה. אך לפעמים מסיבות אישיות יתאפשר להתיר. לכן, אני ממליצה לך להתייעץ עם רב או רבנית שמכירים אותך באופן אישי. 
 
בברכה### שאלה  
 שלום רב. מרבית חיי הרגשתי שאני לא באמת מחוברת לשם שלי, שאם יכולתי הייתי בוחרת שם אחר לעצמי. נקראתי מרין על שם סבתא שלי מרים ז"ל, שהייתה אחת מהאנשים האהובים עליי והותירה בי הרבה זכרונות טובים ואהבה. אני חושבת שהסיבה שלא שקלתי לשנות את שמי בפועל היתה מפאת כבוד לסבתי. אך הדבר עדיין מקנן בתוכי, הרצון לשינוי, התחושה הלא שלמה עם השם איתו נולדתי, ומאחר ועברו 4 שנים מאז פטירת סבתי היקרה, אני חושבת שאני מוכנה לעשות את הצעד הקצת מפחיד הזה, יש לומר.. אני מבקשת לדעת האם יש השפעה לשינוי שם בגיל מבוגר? והאם השם יערה הוא שם טוב? בכלל, כיצד יודעים שהשם הוא טוב/טוב לי? אני מודה על כל.
 . ### תשובה  
 שלום לך,
כמה נעים לשמוע על האהבה שחשת לסבתך ועל הזיכרונות הטובים שיש לך ממנה. 
לא כל אחת זוכה לכך. 
שאלתך על השם היא שאלה חשובה ומהותית, אכן לא פשוט להסתובב בעולם עם שם 
שלא מתחברים אליו, למרות הקישור לסבתא. אני מזמינה אותך להתבונן איתי בתפקידו של שם עבורנו, בחשיבותו, ומתוך כך – ביחס התורה כלפי האפשרות לשנותו בעת הצורך.
בקצרה:
נראה כי שמו של אדם נקשר למשמעויות עמוקות של זהותו, אבל דווקא משום כך חשובה ההזדהות ותחושת השלמות עם השם. גם בהלכה וגם בתורת הסוד נמצא התייחסות ענפה לאפשרות של שינוי שם, ומכאן שהיא נתפסת כצעד סביר ואף יעיל למצבים שונים. יתרה מזו: בתורה עצמה מקרים של שינוי שם מתוארים באור חיובי המעניק לשינוי השם משמעות של התחדשות והתחזקות.
לכן, אם שינוי השם נעשה לאחר תהליך של חשיבה ובחירה, הוא מותר ומבורך.
 
כעת לפירוט בהרחבה:
שמנו מלווה אותנו לאורך חיינו, ואין הוא רק אמצעי זיהוי. הדבר המושכל הראשון שעושה האדם בגן העדן הוא נתינת שמות לחיות (ראי במדבר רבה פרשה יט). 
ועוד, אומרים חז"ל (מסכת ברכות דף ז עמוד ב) "מנא לן דשמא גרים? (מאין לנו שהשם גורם/משפיע?)- אמר רבי אליעזר דאמר קרא: (תהלים מו) "לְכוּ חֲזוּ מִפְעֲלוֹת ה' אֲשֶׁר שָׂם שַׁמּוֹת בָּאָרֶץ", אל תקרי שמות אלא שמות". כלומר– שם הוא כעין שליחות, נוכחות אלוקית שנמצאת עמנו. 
שֵם האדם משפיע על מהותו ותכונותיו של האדם ומוסיף האר"י הקדוש [שער הגלגולים, כג] שכל שם שקוראים ההורים לילדם אינו במקרה, אלא הקב"ה שם בפיהם את השם, ודורשים על כך מדברי בן עזאי במשנה ביומא: "בשמך יקראוך, ובמקומך יושיבוך, ומשלך יתנו לך. .." (פרק ל"ח, א'),  וכנראה שמקור הרעיון הוא מהמכילתא [בא, טז] על המקרא 'קדש לי כל בכור', שהקב"ה מכריז על כל שם למעלה, ואביו ואימו קוראים לו למטה – כלומר, בנתינת שם נזרק ניצוץ של נבואה בהורים והוא אינו ניתן באקראי.
מצד שני, החוויה האינטימית שיש לנו עם השם שלנו צריכה להיות בשלמות ובהשלמה ולבטא את הייחודי והמיוחד במי שאנחנו. בהקשר זה אני מאד אוהבת את הדברים של הרב יוסף דב סולובייצ'יק על הגמרא שצוטטה למעלה:
…"כל אדם הוא לא רק אחד במספר, אלא גם יחיד. הוא שונה מאחרים, יש בו משהו עצמי, ייחודי, משהו מקורי, שאין כמותו אצל אחרים. יחידות זו, העצמיות המיוחדת רק לו, חיותו, היותו אחר משאר כל בני אדם משקפת את הניצוץ האלוקי שבו". 
 דווקא בגלל שהשם שלנו כל כך משמעותי, והשם יכול לחזק את תחושת הערך העצמי שלנו את הרגשתנו ואת המקום הייחודי שלנו בעולם, חשוב להרגיש בטוב עם השם. 
בספרות ההלכתית ישנה התייחסות ברורה לשינוי השם, יש המשנים שם בעקבות מחלה חלילה, או בתקווה לשינוי מצב אישי כזה או אחר. מקור המנהג הוא מהתלמוד הבבלי במסכת ראש השנה, רבי יצחק מצוטט שם כאומר שאחד מהדברים ש"קורעים" גזירה רעה הנגזרת על האדם הוא שינוי השם. לא רק משנה מקום משנה מזל, אלא גם משנה שם. 
אפילו בספרות הסוד, בה מאד מקפידים שלא לשנות שם, נאמר שיש מצבים בהם כדאי לשנות שם של אדם אם רוצים שינוי בגורלו.
רוב העולם לא פוסק על פי תורת הסוד, וכתב החיד"א (רבי חיים דוד אזולאי, מגדולי חכמי מרוקו וא"י במאה ה18, שגם היה מקובל גדול) בספרו "סנסן ליאיר", כי כאשר מחליטים לשנות שם, כדאי ששינוי השם ייעשה על ידי חכם וירא שמים, ובכוונה. 
מקור נוסף לאפשרות לשנות שם הוא כמובן בתורה. 
קריאה של שמות אנשים במקורותינו, מבטאת תוכן של אירועים ומהות. החל מאדם הראשון, שנקרא כן משום שנעשה מאדמה, חוה – שהייתה אם כל חי. אברהם – שהיה אב להמון גויים, וכן שאר האבות והשבטים, ועוד הרבה שמות אנשים ונשים בתנ"ך.
 
וכאן אני רוצה להציע, בהשראת פרשת וישלח, שבמקום לשנות את השם לגמרי, תוכלי להוסיף לו שם שאת אוהבת בו תקרא לך החברה, מבלי להוריד את השם המזכיר את סבתך. כמובן זו המלצה בלבד ורק את תוכלי להכריע מה נכון לך. 
 בפרשת "וישלח" משתנה שמו של יעקב אבינו ל"ישראל" על ידי מלאך הנאבק עמו; "לֹא יַעֲקֹב יֵאָמֵר עוֹד שִׁמְךָ כִּי אִם יִשְׂרָאֵל, כִּי שָׂרִיתָ עִם אֱלֹהִים וְעִם אֲנָשִׁים וַתּוּכָל" (בראשית פרק לב, כט), כלומר, ההצלחה במאבק עם המלאך שינתה את מהותו של יעקב, ומאז יש לו מהות חדשה, וממילא גם שם חדש.
 
אני מבקשת לסיים עם אחת האמירות היותר עמוקות שיש בחז"ל על שמות. מדרש מוכר למדי המלמד אותנו שתמיד, ולכל אחד מאיתנו, יש מעגלי זהות רבים מחד ויכולת לשנות את חיינו ע"י מעשינו מאידך.
(מדרש תנחומא פרשת ויקהל, סימן א'-
 
"אַתָה מוֹצֵא שְׁלוֹשָׁה שֵׁמוֹת שֶׁנִקְרְאוּ לוֹ לָאָדָם: 
אֶחָד – מָה שֶׁקוֹרְאִים לוֹ אָבִיו וְאִמוֹ, 
אֶחָד – מָה שֶׁקוֹרְאִים לוֹ בְּנֵי אָדָם, 
וְאֶחָד – מָה שֶׁקוֹנֶה לוֹ לְעַצְמוֹ. 
טוֹב מִכּוּלָם מָה שֶׁקוֹנֶה הוּא לְעַצְמוֹ." 
 
 
במילים אחרות,
כאשר אנו נולדים, עדיין לא ידוע מה יהיו מעשינו וגורלנו, השם שנותנים לנו הורינו מבטא קודם כל אותם. עם הזמן, אנו גדלים ובונים לעצמנו שם בעולם, ע"י החיבורים החברתיים שלנו, המעמד החברתי שלנו, התארים, המקצוע. לבסוף, יש את התנהלותנו הערכית בעולם המבטאת את מהותנו, אישיותנו, המידות שלנו ואלו קונים לנו את השם המשמעותי ביותר.  השם האמיתי, נקבע פחות על פי הפוטנציאל שקיים בלידה ויותר מי אנו גדלים להיות במהלך חיינו. 
  לסיכום, אם תחושותייך העמוקות אומרות לך שעלייך לשנות את שמך, תוכלי לעשות זאת בלב שלם.
יערה הוא שם יפה מאד, הוא מוזכר בתנ"ך כשם פרטי (דברי הימים א ט, מב) וגם מוכר מעולם הטבע והצומח. משמעויותיו:
 חלת דבש בכוורת דבורים, לוח דונג אותו הדבורים ממלאות בדבש בתאים מחולקים(ראי הסיפור על יהונתן ושאול בשמואל א יד, כד–כז ומגילת שיר השירים ה' א')
 שם של שיח מטפס עם פרחים לבנים וצהובים מלאים בצוף ובעלי ריח חזק. 
 
בהצלחה בכל אשר תפני
יפית.### שאלה  
 אני בחורה בת 27, לא נשואה.
אני יוצאת לדייטים ומאוד רוצה להתחתן, אבל לצערי זה לא קורה…
יש לי חשק מיני מאוד חזק, ולמרות שאני יודעת שזה לא משתווה למה שקורה אצל גברים, זה עדיין גורם לי לתחושות לא טובות שנובעות מצורך פיזי מאוד מאוד חזק שלא בא על סיפוקו.
מאז גיל צעיר מאוד גיליתי שמגע ולחץ באזור ההוא גורמים לי לתחושה נעימה, על אף שרק בגיל יחסית מבוגר הבנתי במה מדובר. אבל הצורך לעיתים גורם לי לאבד ריכוז בשאר הדברים ולחשוב רק על זה.
האם יש משהו שאני יכולה לעשות בתוך עולם ההלכה? אני אשמח להתחתן אבל זה לא בשליטתי…
תודה רבה.
 . ### תשובה  
  שלום לך. 
ראשית רציתי להודות לך על האומץ לפתוח ולשאול על נושא שנמצא על פניו בסוג של טאבו בחברה. חשוב שתדעי שאני יכולה להעיד שיצא לי להיתקל בלא מעט נשים צעירות המתמודדות בשקט עם המורכבות שאת מתארת, ובמובן הזה ההצפה של הנושא ברשת היא בעלת תפקיד וחשיבות הרבה מעבר להתמודדות האישית שלך. 
הבחירה שלך לבחון את העניין דרך העיניים ההלכתיות והמהותיות היא יקרה מפז ונותנת שפתיחת הטאבו תיעשה דרך שער נקי המזמין למחשבה והתבוננות על נושא מורכב זה.
 ב"ה הקב"ה ברא אותנו: נשים וגברים כאחד, עם יצרים. מן המפורסמות הוא הקשר שבין המילה "יצר" למילה "יצירה" וההכרה בכך שהכוח היצרי שאנחנו מגלות בתוכנו מספר ומלמד בעיקר כמה כוחות של חיים, רצון לאהוב ולתת וגם רצון ליהנות ולהתענג מצויים בתוכנו. נכון הוא, כפי שאת מרמזת בשאלתך שכאשר אדם: איש או אשה נמצא בתוך קשר זוגי של מערכת נישואין – הכוחות הללו יכולים לקבל ביטוי ומענה בקדושה דרך חיבור מלא בנתינה לאדם נוסף, אך חשוב שתדעי שההתמודדויות אמנם משתנות אחרי שמתחתנים, אך לא בהכרח נעלמות.. והשאלה שאת שואלת עשויה ללוות אותך בע"ה גם אחרי שתזכי להקים בית בישראל. 
 כאשר בוחנים את שאלתך מנקודת המבט ההלכתית צריך לדעת שביחס לנשים ישנה מחלוקת בין הראשונים האם קיים איסור הלכתי על פעולת האוננות: בעלי התוספות והרא"ש סברו שאין איסור כזה לעומת חכמי ספרד ובראשם הרמב"ן שסברו שישנו איסור. בספרי הפסיקה: השולחן ערוך לא מזכיר את האיסור לנשים ומהשתיקה שבדבריו מסיק החיד"א שהוא פסק כשיטת בעלי התוספות שאין איסור הלכתי לנשים לאונן. כלומר, מבחינה הלכתית לא קיים איסור הלכתי בפעולת אוננות של אשה.
 שאלתך מתייחסת להיבט ההלכתי היבש שיש לאוננות נשים, אך בתיאור שלך את ההתמודדות שלך, את  מתארת גם את הקושי וחוסר הריכוז שנוצר בתוכך כתוצאה מהעיסוק הלא מידתי במרחב המיני שפעולת האוננות גורמת לך. כהמשך להתייחסות ההלכתית לסוגיה שבה כאמור עולה שלא קיים איסור, אני מבקשת להקשיב גם לקול הזה ולהתייחס אליו..
 העוצמה של הכוח המיני היא חזקה וגדולה. עוצמה זו  עשויה לבלבל ולעיתים לתפוס נפח מרכזי מידי בהתנהלות החיים שלנו ובמבט שלנו על המציאות. הרצון לחיות חיים מלאים וקדושים, מאותגר כאשר אנחנו עסוקות בצורה חזקה בשדה המיני והשאלה כיצד מאזנים בין העולמות השונים שקיימים בתוכנו היא שאלה שיש להניח שתלווה אותך גם בהמשך החיים. האתגר האנושי המורכב הזה, מתעצם ומחריף פעמים רבות סביב ההתמודדות עם אוננות שמעוררת לא אחת גם תחושות של אשמה, בושה ואפילו גועל עצמי. דומני שתחושות קשות אלו אינן רק נגזרת של הטאבו החברתי והמחשבה המצויה הסוברת שיש איסור דתי בפעולה זו, אלא הן נובעות גם מתפיסה בריאה שרואה במיניות כוח הקשור ושייך למרחב זוגי של נתינה, קבלה, קשר ומפגש עם אדם נוסף.
 אינני מקלה ראש בהתמודדות ובקושי שאת מתארת. יתרה מכך, ההיכרות שלך עם עצמך ועם גופך מלאה גם ביופי ואני יכולה להאמין שהיא תביא לך גם ברכה לכשתנשאי בע"ה. ובכל זאת, אני מציעה לך לחפש דרך חתחתים לא סלולה: בה תצליחי למתן את העיסוק המיני כרגע ולהשקיע יותר בנושאים אחרים המשמחים אותך ומביאים אותך לכדי סיפוק נפשי. אני מאמינה שהכרעה כזו תסייע לך עם הזמן להתגבר על חוסר הריכוז שאת מתארת ואני מתפללת שתוכל גם להפחית את עוצמת ההתמודדות שאת מצויה בה כרגע. 
 אני מברכת אותך שתזכי במהרה למצוא את איש בריתך ולהשפיע עליו וגם להתענג מכוחות החיים והנתינה שמצויים בתוכך בצורה חזקה כל כך.
ועד אז, וכאמור גם בהתמודדויות שעוד יבואו אחרי, שתשכילי להתמודד נכונה עם הכוחות האצורים בך התובעים את שלהם – באופן שלא יסיט אותך מהתמקדות והתרכזות בכישורים וברצונות הנוספים שבוודאי קיימים בך. 
 חנה
 
מקורות:
תוספות הרא"ש מסכת כתובות דף לט עמוד א
משמשות במוך. פרש"י מותר לשמש במוך ואינן כמשחיתות זרע, משמע ששאר נשים אסורות להשחית זרע, ובריש פ"ב דנדה לא מוכח כן דקאמר התם כל היד המרבה לבדוק בנשים משובחת ומפרש בגמ' משום דנשים לאו בנות הרגשה נינהו פי' אינן בנות איסור הרגשה משום דאינן מצוות על פרייה ורביה אינן אסורות נמי בהשחתת זרע, לכן נראה לפרש צריכות לשמש במוך מפני הסכנה, או אי נמי נוכל לקיים פרש"י אף על פי שנשים אינן מצוות בהשחתת זרע מ"מ אין לה להשחית זרע האיש אם לא מפני הסכנה, ולא דמי לקטנה ואילונית דאע"ג דלאו בנות בנים נינהו המשמש עמהן אין בו משום השחתת זרע דשאני התם דדרך תשמיש בכך והכא נמי אם היתה נותנת המוך לאחר תשמיש לא היה בו צד איסור, אבל בשמעתא קמיתא דכל היד מוכיח שנותנת המוך קודם תשמיש, הילכך שאר נשים אסור דהוי כזורע על העצים ועל האבנים.
 
חידושי הרמב"ן מסכת נדה דף יג עמוד א
נשים דלאו בנות הרגשה נינהו משובחות. קשיא ליה לר"ת ז"ל למה ליה האי טעמא תיפוק ליה משום דלא מיפקדי אפריה ורביה, ושמעתי שהיה מפרש דלאו בנות הרגשה נינהו שאינן בדין הרגשה כלל לומר שאינן מרגישות ולא מצוות, וכן פירש זו ששנינו בברייתא (ד') [ג'] נשים משמשות במוך חייבות לשמש דאלו מותרות כל הנשים מותרות כן, ואין פי' נכון בכאן דבנות הרגשה לאו בדין הרגשה משמע, ואפשר לפרש דמשום משובחת קאמר שאילו היו בנות הרגשה אף על פי שאינן מצוות כאנשים ולא דינן ליקצץ מ"מ לא היתה יד המרבה לבדוק יותר מדאי משובחת לפי שהיא משחיתה ואין שבח בהשחתה אפילו לנשים, ועוד דהא מביאה עצמה לידי הרהור ואלו היתה בת הרגשה בת נדוי היא כדלקמן, ולפיכך הוצרכו בגמ' לפרש דלאו בנות הרגשה נינהו, אבל כל עיקר אין דינו של הרב ז"ל נראה לי שאע"פ שאינן מצוות על פריה ורביה ורשאי מן התורה ליבטל, איסור הוא בהשחתה, ואף על פי שהאשה מותרת לעקור את עצמה מה שאין כן באיש ואף על פי שקיים מצות פריה ורביה, התם מצוה אחריתי היא שנצטוו על הסירוס ואפילו מסרס אחר מסרס חייב, אבל בהשחתה כל בשר כתיב.
 
שולחן ערוך יורה דעה הלכות ביקור חולים ורפואה ונוטה למות וגוסס סימן של"ו סעיף י
בחולי מעים אין האיש משמש את האשה, אבל האשה משמשת את האיש.
 
ברכי יוסף, שם.  
אבל האשה משמשת וכו'. נראה דאף שהוא חולי מעיים ותבא האשה לידי הרהור לא חיישינן, דהאשה אינה מצווה על השחתת זרע, דלא מפקדא אפריה ורביה, כמ"ש התוספות פ"ק דיבמות (יב: ד"ה שלש) וריש פ"ב דנדה (יג. ד"ה נשים), ומשום הכי הגם שתבא לידי הרהור והשחתה, אין כאן איסור. והיינו טעמא דקי"ל לקמן סימן שנ"ב (סע' ג) דהאשה כורכת איש מת, דלא חיישינן להרהור דידה. אבל האיש אסור לכרוך אשה מתה, דיבא לידי הרהור והשחתה, דחמירי באיש.
 
וא"ת סוף סוף היכי שרינן לאשה לשמש לאיש בחולי מעיים שמתוך דאשה לקראתו ומתעסקת בבתי גואי יבא לידי הרהור והשחתה. וי"ל דכיון שהוא חולה אין יצרו מתגבר, ותש כחו, כמ"ש הרב תרומת הדשן סימן רנ"ב. ועמ"ש בט"ז בדין זה. ועמ"ש הרמב"ן בחי' נדה ריש פרק כל היד. ודוק. 
 
קרבן אשה הלכות אישות פרק טו
ומה שכתב דבאשה נמי שייך הרהור והביא ראיה ממה שכתבו הרמב"ם והסמ"ג וז"ל מצות חכמים להשיא אדם בניו ובנותיו סמוך לפרקן שאם יניחם יבואו לידי זנות או לידי הרהור וכתב וא"כ באשה נמי שייך הרהור ואסור לה לעמוד בלא איש דהשוה הכתוב אשה לאיש לכל עונשים שבתורה וכו' ולדידי חזי לי כמו זר נחשב דבר זה דאשה שייכא בהרהור דא"כ כל מה שאסרו חכמים משום הרהור נשים נמי אסורות כגון ההיא דלא יסתכל בבגדי צבעונין של אשה שלא יבוא לידי הרהור וכן לא יסתכל בבהמה חיה ועוף בשעה שנזקקין זה לזה ולא יכניס אדם ידו תחת טבורו דכולם אסורים משום הרהור והא ודאי אינו דבגמרא אמרו פ"ק דעבודה זרה ונשמרת מכל דבר רע שלא יסתכל אדם באשה נאה ואפילו פנויה ואשת איש אפילו מכוערת ולא בבגדי צבע [של] אשה וכו' ומשמע דלא אמרו אלא באיש וכן משמע שם מדברי הרמב"ם דדבר זה אינו אסור אלא באיש ועוד דשם אמרו בגמרא ונשמרת מכל דבר רע שלא יהרהר אדם ביום וכו' ופירש רש"י ונשמרת וסמיך ליה כי יהיה בך איש אשר לא יהיה טהור מקרה לילה וקא מזהר ליה שלא יבא לידי כך וכתבו התוס' דהיא דרשה גמורה ולא אסמכתא ע"כ הרי דבעיקר אזהרה דהרהור איש כתיב ולמעוטי נשים הפך מה שכתב הרב ומה שהביא ראיה מדברי הרמב"ם והסמ"ג אפשר דמה שכתבו לידי זנות או לידי הרהור לצדדין קתני ולידי הרהור קאי אבניו ולא אבנותיו:
עוד כתב הרב ואף על גב דפרק ארבע מיתות אמרינן דאפילו גוי ועוסק בתורה הרי הוא ככהן גדול שנאמר אשר יעשה אותם וכו' ואילו גבי אשה אמרינן בפרק היה נוטל כל המלמד בתו תורה כאלו מלמדה תפלות ולא הוי בכלל האדם הכתוב בקרא כי היכי דהוי גוי בכלל אף דלא נצטווה הא לא תיקשי דהא התם נמי אמרינן גוי נמי דהוי ככהן גדול היינו בשבע מצוות שנצטווה הכא נמי אית לן למימר הכי לגבי אשה דהויא ככהן גדול היכא שמקיימת המצוות שנצטוית בהם כגון לא תעשה ומצות עשה שלא הזמן גרמא וא"כ אשה הוי בכלל אדם ע"כ ודאי דכוונת דבריו במה שכתב דאשה נמי וכו' היינו שלומדת בהלכות אותם המצוות שנצטוית בהם כמו שפירש רש"י ז"ל על מה שאמרו בגמרא שעוסקין בהלכות אותם שבע מצוות להיות בקיאין בהם:
וקשה לי על זה שהרי בפרק היה נוטל איתא רבי אליעזר אומר כל המלמד בתו תורה כאלו מלמדה תפלות וכו' אמר רבי אבהו מ"ט דרבי אליעזר דכתיב אני חכמה שכנתי ערמה כיון שנכנסה חכמה באדם נכנסה עמו ערמומיות ופירש רש"י ז"ל שמתוכה היא מבינה ערמומיות ועושה דבריה בהצנע וכן פירש מהרש"א בחידושי אגדות נשים דעתן קלות פן יערימו ויבואו לידי עבירה וקלקול ואם כדברי הרב שכל מצוות שהיא חייבת בהם ומצוות לא תעשה היא לומדת בהם והרי היא ככהן גדול א"כ כשאמרו כאלו מלמדה תפלות במצוות עשה שהזמן גרמא לבד ומה שייך בהם ערמומיות (כיון) [בשלמא] שלומדת בהלכות מצוות כדין לא תגנב לא תנאף וכיוצא הרי היא למדה ערמומיות ועושה מה שלבה חפץ בצנעה אבל למצוות עשה שהזמן גרמא למאי ניחוש לה שלא תלבש ציצית ותפילין בצנעא אלא ודאי שדברי הרב אין להם שחר:
ועוד דאיסור הרהור אינו אלא משום השחתת הזרע ונשים כיון דאינם בכלל פריה ורביה אינם בכלל השחתת הזרע וכמו שכתבו התוס' ז"ל בפרק ארבע מיתות בד"ה והא פריה ורביה וכו' עיין שם ולשיטתייהו אזלי דבריש פ"ב דנדה דף י"ג ע"א כתב הרשב"א בחידושיו שהקשה רבינו תם אההיא דאמרינן נשים לאו בנות הרגשה למה לי האי טעמא, תיפוק ליה משום דאינן מצווין על פריה ורביה ופירש הוא ז"ל דהכי קאמר שאינם בדין הרגשה כלומר דאפילו הרגישו ושחתו זרעם אין בכך כלום הואיל ואינם מצוות במצות פריה ורביה דשם איתא כל היד המרבה לבדוק בנשים משובחת ובאנשים תקצץ מאי טעמא נשים לאו בנות הרגשה אנשים דבני הרגשה תקצץ הרי לך דנשים לא בני הרגשה נינהו ולא חיישינן בהו להרהור דאפילו לסברת הרמב"ן דפליג על ר"ת וס"ל דאסורים להשחית זרעם מ"מ מודה דאינם בני הרהור וכל היד המרבה לבדוק משובחת ולא חיישינן להרהור הפך דברי מהרד"ך ז"ל באופן דדברי הרב ז"ל צריכין אצלי תלמוד:### שאלה  
 שלום רב אני רוצה להתחיל לברך את ברכות השחר (רציתי להתקרב מעט ולקחת על עצמי משהו, לאט לאט) אשמח לקבל סיוע. רכשתי נטלה לידיים ויש לי סידור. בנוסף הבנתי שרצוי גם שאישה תגיד שחרית אשמח לכל העשרה בנושא כי אין לי טיפת ידע לצערי.. ### תשובה  
 שלום יקרה,
קודם כל יישר כוח גדול על הרצון להתחיל ולהתפלל. עבודת השם שלנו היום מורכבת בחלקה הגדולה מתפילה, יש לנו את הזכות והאפשרות לעמוד מול ריבונו של עולם: להודות לו, לשבח אותו ולבקש ממנו על עצמנו.
לגבי נטילת ידיים בבוקר, כדאי לעשות לפי המנהג בבית, ואלו המנהגים המרכזיים (אם אין לך מנהג משפחתי):
 – ליטול ידיים מיד עם הקימה בבוקר, על ידי הנחת קערה ונטלה בצמוד למיטה.
–  לגשת לכיור בבית אחרי הקימה כדי ליטול ידיים.
 – ליטול ידיים רק מיד לפני התפילה.
 (וממליצה לך מאוד לקרוא את תשובתה של הרבנית שירה ספיר באתר) בנטילה של בוקר שופכים מים מן הנטלה 3 פעמים לסירוגין על כל יד (ימין, שמאל, ימין שמאול וכו'). אחרי הנטילה ולפי ניגוב הידיים יש לברך "ברוך אתה ה' אלוקינו מלך העולם על נטילת ידיים". (אם נטלת בשירותים יש לצאת ממנו כדי לברך).
למרות שנשים רבות לא יודעות, הן מחויבות בתפילה כל יום[1]. הפוסקים נחלקו האם נשים חייבות להתפלל תפילת עמידה (תפילת שמונה עשרה) פעמיים ביום בשחרית ובמנחה, או רק פעם אחת, בשחרית, והאם ניתן להסתפק רק בברכות הבוקר ללא תפילת עמידה.[2]
למעשה, הפוסקים האשכנזים לרוב כותבים שאשה חייבת בתפילת שחרית ומנחה. לפי רוב הפוסקים הספרדים ניתן להסתפק בתפילה אחת ביום וישנה גם דעה שניתן לסמוך עליה שנשים ספרדיות יכולות לצאת ידי חובת תפילה רק בברכות הבוקר.
תפילת שחרית היא תפילה ארוכה, המורכבת מחלקים רבים. כיון שאת בתחילת הדרך ורוצה להתחיל לאט לאט, אני ממליצה לך מאוד להתחיל בברכות השחר ובברכות התורה.[3]
כאשר אנו קמות בבוקר, ראוי להתחיל להודות לקב"ה על הטוב שהוא גומל איתנו. ולכן מתחילים את הבוקר באמירת "אלוהי, נשמה שנתת בי טהורה…"
מיד לאחר מכן, אומרים את ברכות השחר שמלוות את הפעולות היומיומיות שלנו בבוקר, ודורשות מאיתנו התבוננות והודאה על המעשים הלכאורה מובנים מאליהם.
מברכים על התרנגול שמבשר לנו שהגיע הבוקר, מודים על הראיה (ב"פוקח עיוורים"), מודים על היכולת לקום פיזית (ב"מתיר אסורים"), על הבגדים שיש לנו (ב"מלביש ערומים"), על הנעליים, על ההליכה, ועל כל צרכינו הפיזיים שהקב"ה מעניק לנו.
בעצם, הברכות האלה גורמות לנו לעצור את שגרת הבוקר העמוסה, ולהודות על הגוף שיש לנו, על הבריאות ועל החזרתיות של הנשמה לגופנו מדי בוקר.
ממליצה לך מאוד ללמוד כל פעם קטע קטן בתפילה, ולאחר מכן להוסיף אותו לתפילתך. אם תרצי לעבור ל"שלב הבא", ממליצה להתפלל את הברכות שמובילות ל"שמע ישראל" ("בא"ה אמ"ה יוֹצֵר אוֹר וּבוֹרֵא חֹשֶׁךְ, עֹשֶׂה שָׁלוֹם וּבוֹרֵא אֶת הַכֹּל), ואת "שמע ישראל" עם הפרשיות שמגיעות אחריו ("ואהבת", "והיה אם שמוע")
שוב, כל הכבוד על ההתחלה עם ברכות השחר, ואני מאחלת לך שהברכות ילוו את הבוקר שלך מדי בוקר, ויפתחו את ליבך לתפילה.
הרבנית חמוטל שובל
 
[1] נחלקו הפוסקים האם מדאורייתא או מדרבנן. הרמב"ם (בהלכות תפילה, פ"א)  פוסק כי תפילה, כל שהיא, היא מצווה מדאורייתא, ואילו הרמב"ן (השגות הרמב"ן לספר המצוות, עשה ה') פוסק שהיא מדרבנן. וכך פסק השולחן ערוך אורח חיים הלכות תפלה סימן קו: "נשים ועבדים, שאע"פ שפטורים מק"ש חייבים בתפלה, מפני שהיא מ"ע שלא הזמן גרמא". עוד נכתב כי תפילה היא מעשה של רחמים, והרי גם נשים צריכות רחמי שמים, ולכן לא פטורות ממנה.
[2] נחלקו הפוסקים האם אישה מחויבת בתפילה אחת ביום (בד"כ תפילת שחרית), או בשתיים (שחרית ומנחה).
(הפוסקים שיש להתפלל שתי תפילות הם רוב הפוסקים האשכנזים, ועייני למשל בפרי מגדים, אורח חיים אשל אברהם סימן קו, משנה ברורה, סימן קו ס"ק ד, ובשולחן ערוך הרב אורח חיים סימן קו).  רוב הפוסקים הספרדים, וגם הרב עובדיה יוסף (שו"ת יביע אומר חלק ו – אורח חיים סימן יז) פוסקים שאישה צריכה להתפלל שחרית. המינימום ההלכתי הוא ברכות השחר וברכות התורה בבוקר,
 (לתוספת עייני בספרו של הרב מלמד "תפילת נשים", בפרק ב' כאן).
וראי את דברי הרב יצחק יוסף, שמצטט את אביו, הרב עובדיה יוסף: "ומכל מקום אין הנשים חייבות מן הדין להתפלל שלש תפלות, אלא חייבות רק בתפלה אחת בכל יום. ומה טוב שיתפללו תפלת שחרית, שאחר שיברכו ברכות השחר, [חוץ מברכת שעשני כרצונו, שיאמרוה בלי שם ומלכות], וברכות התורה, יאמרו פסוק ראשון של קריאת שמע, כדי לקבל עליהן עול מלכות שמים, ולאחר מכן יתפללו תפלת שמונה עשרה. ואם היו עסוקות וטרודות בבוקר בצרכי הבית עד שעבר זמן תפלת שחרית, יתפללו תפלת שמונה עשרה במנחה, או בערבית. ואם ירצו הנשים להתפלל בכל יום שלש תפלות, ערבית שחרית ומנחה, כענין שנאמר (תהלים נה, יח) ערב ובוקר וצהרים אשיחה ואהמה וישמע קולי, תבוא עליהן ברכה, ואין בזה חשש ברכה שאינה צריכה, הואיל ותפלה בקשת רחמים היא" (ילקוט יוסף תפילה א סימן קו)
[3] יש הסוברים שנשים יוצאות ידי חובת תפילה בברכות התורה ובברכות השחר (ועייני בספרו של הרב מלמד "תפילת נשים").### שאלה  
 לכבוד רבניות משיבת נפש
אני פונה אליכן בגלל בעיה הלכתית שנשאלתי מחבר שלי:
יש חברה שבעליה הם יהודים שהעסק שלה היא להשכיר פועלים בתחום אינפורמטיקה-מחשבים לחברות אחרות (סוג של סוכנות), באופן זה: הפועלים טכנית עובדים בשביל כחלק מהצוות של החברה השוכרת, אבל בעצם הפועלים הם תחת האחריות של החברה היהודית והיא זו שמשלמת להם את המשכורת שלהם.
החברות השוכרות נותנות לפועלים את ההוראות של מה שהם צריכים לעשות. והפועלים חלקם עובדים מהמשרד של החברה היהודית וחלקם נמצאים במדינות אחרות ועובדים מהבית שלהם.
הפועלים צריכים לעבוד מיום שני עד יום שישי באופן שלפעמים יש איזה שעה בליל שבת שצריכים לעבוד וגם יש את הימים טובים שצריכים לעבוד, כי אם לא יעבדו בימים האלה לא ירצו לשכור פועלים אצלם.
השאלה היא האם נחשב שהפועלים עובדים עבור היהודים ויש איסור אמירה לנוכרי ולהנות ממלאכת גוי או דילמא כיון דהפעולה עצמה היא לצורך החברה השוכרת לא נחשב שהיהודים נהנים ממלאכה הנעשית בשבת וכן אין כאן שכר שבת מאחר שהם מקבלים כמו שכירות עבור כל החודש ביחד.
ואם נאמר שיש איסור דאמירה לנוכרי אולי אפשר לעשות שותפות עם הגוי באופן שהוא יהיה הבעלים בימים האלה או אולי יש דרך אחרת שבה אפשר לעשות להינצל מאיסורי שבת.
יש עוד בעיה: יש כמה פועלים יהודים (שלא שומרים שבת ומועדים), אולי אפשר לומר להם שלא יעבדו בימים טובים אלא שיעבדו את השעות האלה בזמן אחר ואם בכל זאת עבדו בימים האלה הוי רק מדעתם ועל ידי שותפות עם הגוי לא יהיה בזה בעיה.
מחכה לתשובתכן
 . ### תשובה  
 שלום לך,
אשרינו שזכינו לקיים את דברי הנביא: כי מציון תצא תורה.
שאלות מסוג זה מתרבות מאוד בעקבות תנאי הכלכלה החדשים, הטכנולוגיה הגבוהה והתקשורת הדיגיטלית, כמו גם השירות שחברות צריכות לספק על פני מרחבי הגלובוס, וציפיית הלקוחות לקבל שירות מיידי וקבוע בכל שעות היממה וימי השבוע. לכן ראוי שגדולי הדור יתנו דעתם על סוגיה חשובה זו, שמעצבת את פני התעשיה והשבת כאחד. לעת עתה אני משיבה כמיטב הבנתי את המציאות המורכבת, שבה החברה שבבעלות היהודי משמשת מעין "קבלן משנה", ומתווכת בין הלקוחות ובין העובדים, המספקים את העבודה. הנחה זו עומדת בבסיס התשובה.
ניתן לחלק את התשובה למספר סעיפים:
בעניין מלאכת הגוי, יש לדון בשאלת אמירה לנכרי בשבת, ובשאלת הנאה ממלאכת הגוי בשבת.
ואילו בעניין העובד היהודי, עולה שאלת מעשה שבת, שהיא הנאה מחילול שבת שנעשה ע"י יהודי, כמו גם חיזוק ידי העובר עבירה ואיסור 'בפני עיוור לא תיתן מכשול'.
לפני שנרחיב בפרטי התשובה, נסכם את תורף הדברים. הן מצד ההנאה ממלאכת היהודי, והן מצד ההנאה ממלאכת הגוי, ניתן למצוא פתחים להיתר בתנאים מסויימים, והנושא יורחב להלן, אולם חשוב לציין, כי אין זה היתר מהודר, המומלץ מלכתחילה לבני תורה, אלא אם כן מדובר בהפסד מרובה.
פירוט התשובה:
לגבי חלקה הראשון של שאלתך, בעניין מלאכת הגוי בשבת – אמנם הציווי על שמירת השבת נאמר לישראל בלבד, וזהו האות והברית ביננו ובין הקב"ה, אולם חכמינו אסרו גם על אמירה לגוי שיעשה מלאכה שאסורה בשבת עבור היהודי, ואם עשה כן, אסרו ליהנות מכך. המקור שממנו נלמד האיסור הוא הפסוק: כָּל מְלָאכָה לֹא יֵעָשֶׂה בָהֶם (שמות יב, טז), ומדייקת המכילתא (פרשה ט) מהמילה – 'יֵעָשֶׂה', כי האיסור חל על המלאכה עצמה, ולא על המבצע בלבד: "לא תעשה אתה, לא יעשה חברך, ולא יעשה גוי מלאכתך".
אמירה לגוי – לרוב הפוסקים, מדובר באיסור דרבנן מסוג 'שבות' (למשל: רמב"ם הלכות שבת, פרק ו, הלכות א, כב, שולחן ערוך או"ח סימן שז, סעיף ה, משנה ברורה סימן שז סק"כ, וסימן רמג, סק"ה), אולם יש לציין, כי מדברי הפוסקים (רמב"ם שבת פרק ו הלכה ט, שו"ע אורח חיים סימן שז סעיף ה) משמע, שכאשר מדובר בצורך גדול, מותרת אמירה לגוי במלאכה דרבנן, ומדובר ב'שבות דשבות'.  המגן אברהם (סימן שז סק"ז) הסביר, כי משמעות הביטוי 'צורך גדול' הוא כשמדובר בהפסד גדול, אך האליה רבה (סימן שז, סקי"ד) מבאר כי מדובר רק בצער הגוף, ובאופן דומה פסקו גם אחרים (שו"ת הריב"ש סימן שפז).
בעניין ההנאה ממלאכת הגוי, אסור ליהודי להעסיק פועלים גויים שכירים, שיעבדו עבורו במלאכות האסורות בשבת. ומלאכה אשר נעשתה בשבת עבור היהודי, אסורה בהנאה עד יציאת השבת, ובתנאי שיחלוף שיעור הזמן הנדרש לביצוע אותה המלאכה ('בכדי שיעשו' – שבת קכב, ע"א, שולחן ערוך סימן שז סעיף כ, וסימן שכה סעיפים ה-ו). טעם הגזרה הוא כדי למנוע מהיהודי לאמר לגוי בשבת (או לפני שבת) לבצע עבורו את המלאכה, שהרי ממילא יצטרך להמתין בצאת השבת בכדי שתיעשה המלאכה (פירוש הרמב"ם למס' מכשירין פרק ב הלכה ו). בעניין ההנאה במוצאי שבת החמירו חכמים במעשה הגוי יותר מאשר במעשה היהודי שחילל שבת (ר"ן שבת קכב, ע"א).
עד כאן סקרנו את הדברים בכללותם, ומכך נובע, שישנו איסור ליהודי (משכיר הפועלים) להעסיק גויים כדי ליהנות ממלאכתם בשבת, ולהרוויח את דמי השכרתם.
אמנם במצב שבו הגוי עשה כן למען הנאת עצמו בלבד (אדעתא דנפשיה קעביד), אין איסור ליהודי ליהנות מכך. ועוד, כאשר מדובר באינטרס של הגוי, מתיר הרב רוזן (תחומין יב "שותפות עסקית עם מחללי שבת" סעיף ד על פי המשנה ברורה סימן רמג סק"י), אף כשמדובר ברווח מזערי ואינטרס קלוש של העובד, וכן פסק הנודע ביהודה (תנינא אורח חיים סימן כט), יתר על כן, נכתב בביאור הלכה (סימן רמד סעיף ו) בשם הט"ז, תוספת שבת והגר"א, כי במקום הפסד גדול, ואף במניעת רווח, מקלים בעניין שכר שבת. אולם דעה זו אינה מוסכמת על כל הפוסקים.
עוד ישנם כמה פרטים, שעשויים להצטרף לקולא:
– לדעת שיבולי הלקט (ענין שבת סימן קיב), איסור ההנאה ממעשי הגוי חל על מלאכה שנעשית לצורך השבת בלבד, ואילו במלאכה שאינה נעשית רק לצורך השבת (כגון תפירת בגד שנעשתה בשבת), מותרת הנאתה אף בשבת עצמה. גם בנידון דידן שירותי הפועלים אינם נדרשים עבור היהודי לצורך השבת עצמה, ובכל אופן ההנאה תבוא מאליה.
– מסוגיית הגמרא משמע, שמעשה שעשה הגוי עבור עצמו, או עבור גוי אחר (כגון הדלקת נר), ואין בו תוספת כמותית למען היהודי (בשונה למשל מחימום מים עבור אדם נוסף), אעפ"י שגם היהודי ייהנה מכך, מותר בהנאה משום שאותו הנר מאיר במידה שווה גם כאשר היהודי מצטרף לגוי כדי ליהנות מאורו, והגוי אינו מוסיף או משנה שום דבר במעשהו עבור היהודי (ר"ן על הרי"ף שבת דף ז ע"א, שולחן ערוך סימן רעו סעיפים א-ב, בן איש חי שנה שניה פרשת תרומה סעיף ו). מכאן שאף בנידון דידן, הפועל הגוי עובד עבור הנאת עצמו, וכל כוונתו להרוויח כסף לעצמו, ואף אם בתוך כך היהודי נהנה ממלאכת הגוי, ואף שהפועל מתכוון גם להנאת מעסיקו היהודי, יש מי שמתיר (ערוך השולחן אורח חיים סימן רעו סעיפים ח-ט).
– אמנם, נקודה נוספת שיש לדון בה, האם החברה שייכת לישראל, וּמֻכֶּרֶת ומפורסמת בבעלותה היהודית, זאת מכיוון שכאשר התשובה חיובית, הנאתו אסורה, אף אם הגוי עושה זאת עבור הנאת עצמו, מכיוון שעושה ברכושו של היהודי (שולחן ערוך סימן רמד סעיף א, סימן רעו סעיף ד, וסימן שז סעיף כא), ועוד, כשמדובר בעשיה בפרהסיה יש בכך משום מראית עין, והרואים את הגויים עובדים בשבת עבור היהודי, יחשבו שהוא הורה להם לנהוג כך, ועבר על איסור אמירה לנכרי (שולחן ערוך סימן רמג סעיף א, שכה סעיף יד, משנה ברורה סימן רנב סקכ"ה), במקרה כזה יש מי שאוסר אף בדיעבד ליהנות מדמי עבודתו לעולם , לאותו היהודי שנעשה עבורו (שולחן ערוך סימן שכה סעיף יד, משנה ברורה סימן רמג סקט"ז), ויש מקלין בדבר (למשל ט"ז בשם הר"ן, משנה ברורה סימן שכה סקע"ג). וכל זה במלאכה שאסורה מדאוריתא, אך במלאכה מדרבנן, מותרת הנאתה למוצאי שבת בכדי שייעשו (שולחן ערוך סימן שכה סעיף ח).
– אולם כאשר מדובר בעבודה קבועה שנעשית על פני השנה כולה במשך ימים נוספים מלבד שבת, ישנם מצבים שבהם מותר ליהנות מעבודת הגוי, שכן שכרו ניתן בהבלעה.
– כאשר מדובר בתפוקה שהעובד מספק, עבודתו נחשבת כקבלנות, וכשאין בכך מראית עין, הדבר מותר (שולחן ערוך סימן רמה סעיף ה, משנה ברורה סימן רמה סקכ"ג). בעבודת קבלנות מקבל העובד שכר גלובלי עבור תפוקתו, והוא שמחליט כיצד ומתי לבצעה. להלכה, מעשה כזה מותר, גם כשהגוי יבחר לעבוד בשבת (שבת יז, ע"ב, יט, ע"א).
המפרשים הבינו בשתי דרכים את היתר הקבלנות:
1. הגוי עוסק בעניינו שלו, ולא של היהודי, זאת בשונה מעובד שכיר (רש"י שבת יט, ע"א, רמב"ן ורשב"א עבודה זרה כא, ע"ב, אור-זרוע ח"ב הל' ערב שבת סי' ב אות א, שו"ת דברי חיים אורח חיים חלק א סימן ו).
2. הגוי מחליט מתי לעבוד, וליהודי אין צורך שיעשה דווקא בשבת, מכאן שעבודת השבת נעשית עבור הגוי עצמו, שחפץ בהתקדמות העבודה (תוספות ישנים מובא בתוס' שבת יז, ע"ב, משנה ברורה סימן רמד סק"ב, וכן משמע מהרמב"ם בהלכות שבת פרק ו הלכה יב).
במקרה שלך ניתן לומר, שהגוי עובד בשבת לצורך עצמו, וזוהי מלאכתו, ולא מלאכת היהודי, מה עוד שככל הנראה, אין בדבר מראית עין, יחד עם זאת, המציאות שתיארת מורכבת יותר, מכיוון שאין מדובר כאן בפעולה שאותה יש לבצע, והגוי בוחר באילו שעות וימים לעשותה, אלא שהוא מחויב לזמנים מסוימים, שבהם יעבוד, וביניהם גם שבת, כך שלפי חלק מהפוסקים, אין בזה עבודת קבלנות, אלא שכירות (שולחן ערוך ורמ"א סימן רמד סעיפים א, ה-ו). ואמנם, לחלק מהדעות, אוסר המחבר ליהנות מהאיסור, אף כאשר מדובר בהשכרה לשנה, כשאין מדובר בשכר שבת לחוד (כף החיים אורח חיים סימן רמג אות כה וסימן רמה אות לב).
חשוב לציין, כי ישנם ראשונים המתירים בפירוש קבלנות גוי גם כאשר היא נצרכת בשבת, ויש אף המתירים אמירה בפה (ראבי"ה חלק א – הלכות עירובין סימן שצא בשם הרא"ם, הגהות מרדכי שבת פרק ד סימן תנט; שיטת ר"ת המובאת באור זרוע חלק ב הלכות ערב שבת סימן ב אות א; שו"ת התשב"ץ חלק ב סימן נד), אך להלכה נפסק, שאין לעשות זאת, אף באמירה מערב שבת ובעבודת קבלנות (שו"ע אורח חיים סימנים רמז סעיף א; רנב סעיף ב; רמה סעיף ה; שז סעיף ד; משנה-ברורה סימנים רמד סק"ב; שז סקט"ו, על פי שיטות הראשונים שהביא בב"י בסימן רמז בשם מהר"י אבוהב בשם הרשב"א, כלבו, הסמ"ג והתרומה, וכן בב"י בסי' רנב ).
לסיכום נושא ההנאה ממלאכת הגוי, ניתן לראות כי ניתן לאפשר פתח להיתר. לכן אם מדובר בחשש להפסד גדול אם הפועלים לא יעבדו בשבת, או אף למניעת רווח גדול, תוכל לנקוט בכמה אפשרויות:
א. לוותר על הרווח הכספי מאותן שעות העבודה שבשבת, כך שהפועלים יקבלו את שכרם באופן ישיר מבעלי החברות הגויים.
ב. להשכיר את החברה לגוי (בתשלום) למשך שבתות השנה, ובמצב זה ימשיך הגוי לעבוד להנאת עצמו בלבד, ולא במצוות היהודי (שולחן ערוך סימן רמג סעיפים א-ב, סימן רמד סעיף ו, וסימן רמה סעיף א, משנה ברורה סימן רמג סק"י, אגרות משה אורח חיים חלק ד סימן נג).
ג. אפשרות נוספת היא שהשכיר הגוי יקבל אחוזים מסויימים מרווחי העבודה בשבתות ובימים טובים (שו"ת נודע ביהודה תנינא אורח חיים סימן כט, שו"ת חתם סופר אורח חיים סימן נט), או יהיה שותף בחלק קטן מן הבעלות, ויהיה אריס או קבלן (במקום שכיר), בכך יזכה בחלק מן הרווחים (שולחן ערוך סימן רמה סעיף ד, שו"ת מהר"ם שיק אורח חיים סימן צז, שו"ת הר צבי אורח חיים סימן קכג, שו"ת מלמד להועיל חלק א אורח חיים סימן לג).
ד. בנוגע לפתרון באמצעות הקבלנות, יש המתירים זאת כפתרון המיטבי ואף האולטימטיבי עבור עסקים כשלך (הרב שמואל פולצ'ק, "הפעלת עסק הפועל באינטרנט בשבת" תחומין לד), תוך הקפדה על מספר תנאים.
ה. פתרון דחוק יותר שהוצע בפוסקים, הוא אמירה לאמירה. מדובר בהוספת חוליה נוספת בין רצון היהודי ועשיית הגוי עבור היהודי, כלומר, אמירה לגוי אחד על מנת שיאמר לגוי אחר. על פי הצעת בעל החוות יאיר (שו"ת חוות יאיר סימנים מו, נג, וכן משמע בעבודת הגרשוני סימן קד), אמירה כזו קלה יותר משבות דשבות, ומותרת אפילו שלא במקום מצווה, מכיוון שאין גוזרים גזירה על גזירה. אולם יש חולקים האוסרים זאת (באור הלכה סימן שז סעיף ב, על פי שו"ת הרשב"א חלק א סימן תתעה). הרב הרצוג (שו"ת היכל יצחק אורח חיים סימן ל) מסכם, שניתן לצרף את דעת החוות יאיר לסניף, אך לא לבנות עליה בתור יסוד. להלכה יש מי שהתירו אמירה לאמירה במקום צורך גדול, ולפירוש המגן אברהם – שמדובר בהפסד מרובה (משנה ברורה סימן שז סקכ"ד, חזון עובדיה שבת חלק ג עמוד תנד), וכאשר האמירה מתקיימת קודם כניסת השבת גם החתם סופר מתיר אמירה לאמירה (שו"ת חת"ס חלק א אורח חיים סימן ס). ומכיוון שכך, שנפתרה שאלת האמירה, ואין כאן שאלת ההנאה, מכיוון שממילא נהנה היהודי ממלאכת הגוי רק במוצאי שבת, וימתין בכדי שייעשו, כפי שאכן קורה בכלכלה המודרנית כאשר אין התשלום ניתן באופן מידי, אלא בסוף החודש, או כעבור ימים מוסכמים מראש (שו"ת חשב האפוד חלק ג סימן נא).
יחד עם כל הנאמר לעיל, אשר כפי הנראה, ניתן למצוא היתרים, ובפרט שבכל מקרה ההנאה באה רק לאחר צאת השבת ובכדי שייעשו, עדיין חשוב לציין, כי עם כל הקושי שבדבר ראוי יותר לבן תורה לעמוד בפיתוי של נסיון הממון, ולהפנים כי השבת היא מקור הברכה האמתי ומתוך כך לוותר על רווחי עבודתו של הגוי בשבת, אלא אם כן מדובר בדוחק.
בעניין חלקה השני של שאלתך לגבי הפועלים היהודים, כתבת שניתן להציע להם להחליף את ימי העבודה בימים המותרים. אם כך, זהו הפתרון הטוב ביותר. במידה וזה אינו אפשרי, הדרא קושיא לדוכתא בעניין איסור ההנאה מחילול שבת של יהודי, ואף איסור הכשלתו בכך.
מעשה שבת – מקור האיסור להנאת מעשה שבת מופיע במשנה: המעשר והמבשל בשבת – שוגג יאכל, מזיד לא יאכל (תרומות פרק ב משנה ג). דברים אלה מייצגים את גישתו של רבי מאיר, אך ישנן שתי דעות נוספות, המחמירות יותר: רבי יהודה פוסק, שההיתר לאכול את המתבשל בשוגג, הוא רק במוצאי שבת, ורבי יוחנן הסנדלר מוסיף, שאף במוצאי השבת, התבשיל ייאכל רק ע"י אחרים, ולא ע"י המבשל עצמו (תוספתא שבת פרק ב הלכה טו, ובגמרא כתובות לד, ע"א).
על פי הפירוש המקובל (למשל רש"י ותוספות בגמרא), כאשר נאמר על הבישול במזיד, שלא ייאכל, הכוונה היא בשבת עצמה, אך בצאת השבת מותרת ההנאה מחילול השבת של יהודי. גם רבי יהודה המתיר לאחרים ליהנות במוצאי שבת, מתיר זאת כאשר נעברה העבירה במזיד. שני החכמים סבורים שמדובר בגזירה מדרבנן, ומהמשך הסוגיא מובן, שטעם הגזרה היה החשש מזלזול בשבת ע"י מי שאינו בקיא בהלכה. כיום מקובל על דעת רוב הפוסקים, שאנו נוהגים כרבי יהודה (שולחן ערוך אורח חיים סימן שיח סעיף א, משנה ברורה סימן שיח סק"ה), ולכן מותרת הנאה במוצאי שבת ממעשה היהודי, כולל למי שהדבר נעשה עבורו.
אך בדורות האחרונים השתנתה המציאות, ורבים לצערנו מזלזלים בכבוד השבת ומחללים את קדושתה. במקרים מעין אלו יש מן הפוסקים, שאסרו הנאה לעולם אם עובר היהודי במזיד ובקביעות על מלאכה מדאוריתא (כתב סופר אורח חיים סימן נ, ילקוט יוסף הלכות שבת חלק ג סימן שיח סעיף א סק"ו), וזאת משום שבכך מעודדים אותו להמשיך בחילול השבתות הבאות, ומחזקים ידי עוברי עבירה, ועל כן קנסו אותו חכמים.
נוסיף לשם העיון, כי בעניין מלאכת שבת יש מי שמדייק, כי איסור ההנאה חל רק במקרה שבו התרחש שינוי ממשי בגוף החפץ, בדומה למלאכת הבישול (ביאור הלכה סימן שיח סעיף א בשם חיי אדם), ולכן במקרה של עבודה ממוחשבת יתכן שמדובר בהיתר, מה עוד שפעולות המחשב נחשבות כמלאכות דרבנן בלבד (מכון צומת כאן), וכן דעת הרב אוירבך במכשירי חשמל ללא חוט להט (הרב משה הררי, קדושת השבת עמוד שד הערה 2). אולם לכולי עלמא אין להתיר עבודה במחשב בשבת, כאשר אין בכך צורך ממשי – בטחוני או רפואי.
לפני עיוור, ומסייע בידי עוברי עבירה – מכיוון שציינת, שמדובר ביהודים שאינם שומרי תורה ומצוות, אשר מחללים שבת ממילא, לכאורה אין במעשיך איסור תורה של "לפני עיוור", שכן גם ללא הכשלתך הוא יחטא (שכן אין מדובר בתרי עברי נהרא – עבודה זרה ו ע"ב, שולחן ערוך יורה דעה סימן קנא סעיפים א, ד), אולם בהיותך המעסיק, הנך מסייע לדבר עבירה שהוא מבצע, ואף כשהוא ממילא יעבור עליה ללא עזרתך, וזהו איסור מדרבנן (משנת שביעית פ"ה מ"ו, תוס' ורא"ש שבת ג, ע"א).
אולם, יש מי שפוסק, שאף מסייע בידי עוברי עבירה אין כאן, משום שהאיסור להושיט את האיסור ליהודי האחר אינו חל לפני זמן ביצוע העבירה (כשאין מדובר בתרי עברי נהרא), אלא רק בזמן העבירה עצמה ישנו חיוב להפרישו ממנה, ובמקרה שלנו היהודי יחלל שבת גם ללא עבודתו אצלנו, ועצם העסקתו לפני שבת, על מנת שיעבוד בשבת אינה אסורה (שו"ת בנין ציון סימן טו, שו"ת כתב סופר יורה דעה סימן פג, שו"ת מלמד להועיל חלק א אורח חיים סימן לד). ויש מי שסובר שאין איסור זה כלל חל על מומר לעבירה (ש"ך יורה דעה סימן קנא ס"ק ו, פניני הלכה שבת ב פרק כו סעיף י).
לסיכום ההנאה ממלאכת הפועלים היהודים, נראה כי אין ראוי ליהנות מכך, ואף אם מדובר במלאכות דרבנן בלבד, ובהנאה במוצאי שבת, שכן כפי שאמרנו, המציאות השתנתה, וחילול השבת במזיד הפך לתופעה רווחת. ובכך שנהנים ממלאכתם, מסייעים בידיהם להמשיך ולחלל שבתות.
בסיום דבריי ברצוני להוסיף, כי לא פעם אנו נדרשים לעמידה במבחנים קשים, בעיקר כשמדובר במצבים מעורפלים, שאינם נאסרים מהתורה באופן ישיר, ומה עוד כשניתן להתפתל ולמצוא להם היתרים דחוקים. בזמנים כאלה מצווה עלינו להתחזק באמונה כי ברכת ה' היא תעשיר, ואף אם נגרם לנו הפסד או נזק בשל שמירת מצוותיו, אנו מחוייבים לקיים את רצונו.
יהי רצון שנגיע למצב שבו יוקירו ויכבדו כל בני עמנו את מעלת השבת, ולא נזדקק לשאלות מסוג זה.
 
עידית ברטוב
 
הרחבה:
אמירה לגוי:
לטעמי האיסור ניתנו טעמים שונים. בין היתר נציין את הרמב"ם (לעיל), שראה באיסור מעין סייג: כדי שלא תהיה שבת קלה בעיניהן ויבואו לעשות בעצמן, ואת רש"י, המנמק את האיסור בכך שהיהודי עושה את הגוי שלוחו לדבר עבירה (שבת קכא, ע"א, וקנג, ע"א) זאת למרות שאין שליחות בגוי. ועוד (עבודה זרה טו, ע"א) מטעים רש"י את האיסור בדיבור מן הסוג האסור בשבת, על פי הפסוק: מִמְּצ֥וֹא חֶפְצְךָ֖ וְדַבֵּ֥ר דָּבָֽר (ישעיהו נח, יג).
על-פי הכלל הנאמר לעיל, כתוב במשנה, שכאשר פרצה דליקה, אין אומרים לגוי לכבות את האש, ויחד עם זאת אין מצווה למנוע אותו מלכבות (שבת קכא, ע"א), וכן אסור לבקש בשבת מנכרי שישכור פועלים עבור היהודי (שבת קנ, ע"א). במקרים מסוימים הותרה האמירה לגוי, הן בשל חשיבות הצורך, והן משום הספק ההלכתי באותו האיסור (ראה על כך בהרחבה). אולם בשאלה שלנו לכאורה אין מדובר באחד מהמקרים הללו. מכיוון שכך, אין להתיר אמירה לגוי לעבוד בשבת עבור היהודי. ואמנם החברות השוכרות את הפועלים הן בבעלות נכרים, אך גם היהודים מרוויחים כסף מן התיווך וההשכרה של הפועלים.
במספר מקרים או תנאים התירו אמירה לגוי, והנאה ממלאכת השבת שלו, נזכיר את חלקם בקצרה:
לצורך יישוב ארץ ישראל, ולמרות שלרוב הפוסקים מדובר באיסורי דאוריתא (גטין ח, ע"ב, רמב"ם שבת פרק ו הלכה יא, שולחן ערוך אורח חיים סימן שו סעיף יא).
משום צער בעלי חיים (רא"ש שבת קכח ע"ב, סימן ג, שולחן ערוך סימן שה סעיף כ, משנה ברורה סימן שה סק"ע).
לשם הצלת ספרי קודש מדליקה, ואפילו דרך רשות הרבים (שולחן ערוך סימן שלד סעיף יח).
במקום שיש מחלוקת בין הפוסקים, ויש מי שמתיר אף ע"י ישראל, או באיסור משום חומרא ולא מעיקר הדין (שולחן ערוך סימן שיד סעיף ז, משנה ברורה סעיף שז סק"ח).
לצורך חולה שאין בו סכנה, כולל יולדת וקטן, ומפני חום גדול או קור גדול, שמסכנים את בני האדם (שבת קכט, ע"א, שולחן ערוך סימן שכח, סעיף יז, סימן רעו סעיף ה, שמירת שבת כהלכתה פרק ל הלכה יא).
לצורך מצווה, צורך גדול ומקצת חולי (עירובין סז ע"ב-סח ע"א, רמב"ם שבת פרק ו הלכות ט-י, שולחן ערוך סימן שז סעיף ה, סימן שלא סעיף ו, סימן תקפו סעיף כא, רמ"א סימן רעו סעיף ב, משנה ברורה סימן שכה סק"ס). והרי"ף (עירובין נה ע"ב) מחלק בין אמירה לגוי במלאכה דאוריתא, שאסורה, לעומת אמירה במלאכה דרבנן (שבות שאין בה מעשה) שמותרת, ומוגדרת שבות דשבות. דעה זו התקבלה להלכה.
בפירוש המונח 'צורך גדול' נחלקו המפרשים, המגן אברהם (סימן שז סק"ז) הבין שמדובר בהפסד גדול, אך האליה רבה (סימן שז, סקי"ד) מתיר רק בצער הגוף.
כדי לשמח חתן וכלה יש מי שמתיר, אף מעבר להיתר לצורך מצווה, ואף במלאכות דאוריתא (שולחן ערוך ורמ"א סימן שלח סעיף ב, מגן אברהם סק"ד)
בבין השמשות לצורך מצווה, או בעניין שהאדם טרוד ונחפז עליו, ואם לא ייעשה, ייגרם לו צער בשבת (שולחן ערוך סימן רסא סעיף א).
 
מעשה שבת של יהודי –
סניף נוסף לעיון, אך לא למעשה, הוא דעת חלק מהפוסקים להתיר הנאה כאשר המלאכה לא שינתה דבר בגוף החפץ עצמו, כגון בהעברתו מרשות לרשות (ריטב"א עירובין דף מא ע"ב, רשב"א שבת דף קל ע"ב בשם רבנו יונה, קרבן נתנאל עירובין פרק ד סימן ב אות ע, יביע אומר חלק י אורח חיים סימן כה), ובזה נשאלת השאלה, האם שינוי וירטואלי נחשב שינוי ממשי, ובמידה ולא כך, הרי שמותרת ההנאה בתולדת מעשה שבת (ראה הרחבה ודוגמאות בפניני הלכה שבת ב פרק כו סעיף ד).
 
 
 ### שאלה  
 1)  האם צריך ליטול ידיים לפני ברכת המזון?
2) אם אני צריכה לברך לפני כל מאכל שאני אוכלת?. ### תשובה  
 שלום רב לך!
אנסה לענות בקיצור על שתי השאלות שקשורות למזון ולסעודה.
לגבי נטילת ידיים לפני ברכת המזון:
נטילה זאת נקראת "מים אחרונים". חכמים תיקנו ליטול מים אחרונים לפני ברכת המזון. שתי סיבות מצאנו לכך, לפי דברי הגמרא במסכת חולין (דף קה), טעם התקנה הוא מפני הסכנה. בתקופת חז"ל היו מתבלים את האוכל במלח סדומית המסוכן לעיניים. מי שלא הקפיד לרחוץ את ידיו אחרי האוכל, עלול לגעת בעיניים עם המלח הזה וחלילה יכול היה להפגע.
טעם נוסף שהבינו הראשונים על פי דברי הגמרא בברכות (דף נג) קשור לקדושת הברכה. בעולם בו אוכלים עם הידיים, הידיים מתלכלכות בשעת הסעודה ואין זה ראוי לברך עם ידייים מלוכלכות.
על נטילה זו לא תיקנו ברכה ונחלקו הראשונים אם בכלל יש חובה בנטילה זו. יש מן הראשונים שכתבו שבימינו אין מלח סדומית ולכן אין צורך ליטול מים אחרונים (שיטת התוספות והוא בטור סימן קפא) אך רוב הראשונים כן פסקו שזו חובה.
השולחן ערוך (או"ח סימן קפא סעיף א) פסק שיש ליטול מים אחרונים אבל הביא גם שיטה שלא נוהגים ליטול מים אחרונים (סעיף י).
פוסקים אחרונים אחרים כתבו שאפשר להקל בזה (משנ"ב ס"ק ב), במיוחד בימינו שאוכלים עם סכו"ם ואין בזה חוסר כבוד.
למעשה, יש בזה חלוקת מנהגים- יש שנוהגים ליטול מים אחרונים ולו נטילה סימלית ביותר ויש שנהגו לא ליטול ויש להם על מי לסמוך ויש גם שנהגו שרק בעל הבית נוטל. (ראי פניני הלכה, ספר ברכות, פרק ד, סעיף ט).
לכן, אם עד היום לא נהגת ליטול ידיים לפני ברכת המזון, יש לך על מי לסמוך ואין חובה עליך ליטול ידיים.
בכל מקרה, אם הידיים התלכלכו מהאוכל, ראוי לנקותם לפני הברכה.
לגבי שאלתך על ברכה ראשונה:
אמרו חכמים במסכת ברכות (דף לה) שאסור לאדם ליהנות מהעולם בלא ברכה, הברכה מבטאת כאין "בקשת רשות" מריבון העולם, ולכן אנחנו מברכים ברכה ראשונה לפני אכילת כל דבר מאכל ושתיה ואפילו  על דבר מועט. (שולחן ערוך סימן רי).
(בשונה מברכה אחרונה אותה יש צורך לברך כשאוכלים יותר מכזית).
ובכל זאת יש מקרים בהם אנחנו לא מברים ברכה ראשונה:
בסעודה בה נטלת ידיים ואכלת לחם, ברכת המוציא פוטרת את כל הברכות שבתוך הסעודה.
כמו כן, ברכה אחת יכולה לכלול את מה שתחתיה. לדוגמא: אם ברכת בורא פרי העץ את יכולה להתכוון להוציא את כל הפירות שאת מתכוונת לאכול ושמונחים לפניך ואינך צריכה לברך על כל פרי בנפרד.
בנוסף, במקרה שאין הנאה כלל מהמאכל או השתיה כמו אכילת תרופה מרה- לא מברכים בכלל.
 
שיהיה בתאבון, בהנאה ובהודיה גדולה לריבונו של עולם על כל השפע.### שאלה  
 נקודת המוצא שלי שנשים , הלכתית , יכולות לומר קדיש.
סבתא שלי נפטרה במוצאי שבת הזו. שני ההורים שלי בחיים.
אבא שלי אינו אדם דתי, והבריאות שלו לא מה שהיתה. כשסבא שלי נפטר הוא התאמץ כדי לקום ולתיקין ולומר קדיש, אבל הוא היה אז הרבה יותר צעיר ובריא. הוא מחפש מי שיכול להוריד ממנו את העול הזה ושאל אותי אם אני מוכנה לומר קדיש במקומו. ידוע לי שיש אנשים שמשלמים לאדם אחר שגם ככה הולך למניין, בשביל להגיד קדיש. ברור לי שאבא שלי לא יעשה את זה ושיעדיף שאני אומר. אני, כאדם ששני הוריו בחיים, יכולה להוריד את מאבא שלי את המשימה הזו כדי להקל עליו? יש עליו המון עומס גם ככה. והוא סעד את סבתא שלי במסירות נפש וכיבוד הורים שאין שני לו. אבא שלי צדיק. גם בלי להיות אדם שומר תו"מ מבחינת מצוות של בן אדם למקום.
 . ### תשובה  
 שלום רב
אני משתתפת באבל שלך ושל משפחתך על מות סבתך מהשמים תנוחמו.
אני מצרפת לתשובה שלי את הפסק של בית הלל המתיר לאישה לומר קדיש.  כאן עולה שאלה אחרת האם אדם יכול לאמר קדיש במקום הוריו.
יש חיוב לאמר קדיש על אב ואם (שולחן ערוך יורה דעה  שע"ו, סעיף ד') ויש שיאמרו שהמצווה היא דווקא עליהם (שם יורה דעה סימן קל"ב משנה ברורה ס"ק י'). כשאין בנים שיאמרו קדיש  מותר לנכד או לאדם אחר לומר קדיש לזכותו של הנפטר (יש מי שיאמר שיש לנכד חיוב לומר קדיש (שו"ת הרמ"א). כשלאדם יש רק בנות והנכד רוצה לומר קדיש על סבו הוא צריך לבקש רשות מהוריו שבחיים לעשות כן (הרמ"א שם סעיף ב'  בשם אגור ותשב"ץ ותשובת מהרי"ל סי' ס"ד)
לסיכום, החיוב לאמר קדיש הוא על אבא שלך ואם הוא ביקש ממך לעזור לו לאמר קדיש  (ואמא שלך הסכימה) זו מחווה מדהימה מצידך. 
אם היוזמה מגיעה מצידך חשוב שתדעי, שלמרות דברי הרמ"א,  יש שנהגו  לא לאמר קדיש בחיי ההורים כדי לא להעמיד אותם בצורך לתת הסכמה ובכדי שילדים לא יחליטו החלטות בשביל ההורים המזדקנים. תציעי לאביך לעזור לו בחנו יחד מתי יתאפשר לו בקלות ובבריאות לאמר קדיש ומתי לא. השאירי את ההחלטה בידיים שלו.
בברכה,### שאלה  
 . ### תשובה  
 סליחה מראש על השאלה אני מחנכת באחת האולפנות בנות כיתה י ויא' ונתקלתי בשאלה האם מותר לאשה לענג את עצמה (אוננות), מאחר ואין איסור מפורש על כך… איך אני מסבירה לבנות האם זה בסדר או מנהג לא רצוי? האם יש מקור הלכתי או איסור רבני על כך?
 
תשובה
שלום לך, 
השאלה שלך היא שאלה שנשאלת יותר ויותר בתקופה האחרונה וזאת כתוצאה מהמודעות הגוברת בכלל ובציבור הדתי בפרט לחשיבות השיח הפתוח בנושא מיניות בריאה. 
הראשונים נחלקו בשאלה האם קיים איסור הלכתי על עינוג עצמי (אוננות) של נשים: 
בעלי התוספות והרא"ש סברו שאין איסור כזה לעומת חכמי ספרד ובראשם הרמב"ן שסברו שישנו איסור. (המקורות מובאים בהרחבה בהמשך).
בספרי הפסיקה השולחן ערוך לא מזכיר את האיסור לנשים. החיד"א בספרו ברכי יוסף מתייחס להעדר האיסור בשולחן ערוך ומסביר שפסיקתו היא כשיטת בעלי התוספות והרא"ש, כלומר, שאין איסור לנשים לאונן. 
אומנם יש לשים לב שאין במקורות תמיכה או עידוד לאוננות נשים, אלא שאין איסור. כמו כן דעת הרמב"ן וראשונים אחרים שיש איסור לנשים. בעקבות דעת הרמב"ן ומסיבות נוספות יש מי שאוסר עינוג עצמי ע"י נשים. אך בפועל הדעה שהתקבלה בהלכה בשולחן ערוך הוא שאין איסור הלכתי לאישה לענג את עצמה. 
 
כיום יש מרחב רחב יותר של התייחסויות לעינוג עצמי ע"י נשים בשל המודעות הגוברת לחינוך מיני. השיח התורני בנושא נוגע למקום בו נמצאת המיניות בחיים של אישה והוא חורג מעבר לדיון ההלכתי פרופר. בשולי הדברים, למרות ששאלת רק לגבי הדיון ההלכתי, נוסיף כאן דברים שכתבנו עבור שואלת אחרת ששאלה גם על הצד הנוסף הזה, למקרה שזה גם יעניין אותך. 
בשיח התורני היום, יש מודעות לנושא היחס של האישה לגופה והערך בקבלת המיניות שלה. דמויות חינוכיות תורניות מקפידות להימנע משיח שיגרום לנערה או לאישה להתבייש במיניותה או להתכחש לה. לצד המודעות לחשיבות של היחס חיובי של האישה לגופה, התורה מחנכת את האישה (והאיש) לניתוב האנרגיות המיניות למימושן המלא בתוך מסגרת הנישואין בזמנים המותרים לכך. החיבור הזוגי האינטימי מבטא הן את המיניות והן את חיבור הנשמות המאפשר את העונג השלם יותר. 
נשות מקצוע בתחום המיניות הבריאה שהם גם מחוברות לעולם התורה מסבירות שאין מניעה שאישה או נערה תלמד להכיר את הגוף ולהכיר ולהתנסות במה שנעים לה. כמו כן, יש נשים שמנועות לאורך שנים מקשר זוגי והחסר המיני גובר ויש רצון לענג את הגוף ולהתחבר למיניות – ואין בכך פסול או מניעה רגשית. 
חשוב לדעת שאמנם העינוג העצמי  יכול לסייע לחלק מהנשים בהכרות עם גופן ומיניותן, היא לא הכרחית.  (בניגוד לקולות שאומרים שיש חשיבות רבה באוננות על ידי נשים כדי להכין לקשר זוגי).### שאלה  
 . ### תשובה  
 שלום רב,
רציתי לדעת מה המקורות בעניין אוננות נשים? האם יש בעייתיות בעניין? מה דעת ההלכה בנושא?
תודה רבה!
 
התשובה:
שלום לך, 
השאלה שלך היא שאלה שנשאלת יותר ויותר בתקופה האחרונה וזאת כתוצאה מהמודעות הגוברת בכלל ובציבור הדתי בפרט לחשיבות השיח הפתוח בנושא מיניות בריאה. 
הראשונים נחלקו בשאלה האם קיים איסור הלכתי על עינוג עצמי (אוננות) של נשים: 
בעלי התוספות והרא"ש סברו שאין איסור כזה לעומת חכמי ספרד ובראשם הרמב"ן שסברו שישנו איסור. (המקורות מובאים בהרחבה בהמשך).
בספרי הפסיקה השולחן ערוך לא מזכיר את האיסור לנשים. החיד"א בספרו ברכי יוסף מתייחס להעדר האיסור בשולחן ערוך ומסביר שפסיקתו היא כשיטת בעלי התוספות והרא"ש, כלומר, שאין איסור לנשים לאונן. 
אומנם יש לשים לב שאין במקורות תמיכה או עידוד לאוננות נשים, אלא שאין איסור. כמו כן דעת הרמב"ן וראשונים אחרים שיש איסור לנשים. בעקבות דעת הרמב"ן ומסיבות נוספות יש מי שאוסר עינוג עצמי ע"י נשים. אך בפועל הדעה שהתקבלה בהלכה בשולחן ערוך הוא שאין איסור הלכתי לאישה לענג את עצמה. 
 
כיום יש מרחב רחב יותר של התייחסויות לעינוג עצמי ע"י נשים בשל המודעות הגוברת לחינוך מיני. השיח התורני בנושא נוגע למקום בו נמצאת המיניות בחיים של אישה והוא חורג מעבר לדיון ההלכתי פרופר. בשולי הדברים, למרות ששאלת רק לגבי הדיון ההלכתי, נוסיף כאן דברים שכתבנו עבור שואלת אחרת ששאלה גם על הצד הנוסף הזה, למקרה שזה גם יעניין אותך. 
בשיח התורני היום, יש מודעות לנושא היחס של האישה לגופה והערך בקבלת המיניות שלה. דמויות חינוכיות תורניות מקפידות להימנע משיח שיגרום לנערה או לאישה להתבייש במיניותה או להתכחש לה. לצד המודעות לחשיבות של היחס חיובי של האישה לגופה, התורה מחנכת את האישה (והאיש) לניתוב האנרגיות המיניות למימושן המלא בתוך מסגרת הנישואין בזמנים המותרים לכך. החיבור הזוגי האינטימי מבטא הן את המיניות והן את חיבור הנשמות המאפשר את העונג השלם יותר. 
נשות מקצוע בתחום המיניות הבריאה שהם גם מחוברות לעולם התורה מסבירות שאין מניעה שאישה או נערה תלמד להכיר את הגוף ולהכיר ולהתנסות במה שנעים לה. כמו כן, יש נשים שמנועות לאורך שנים מקשר זוגי והחסר המיני גובר ויש רצון לענג את הגוף ולהתחבר למיניות – ואין בכך פסול או מניעה רגשית. 
חשוב לדעת שאמנם העינוג העצמי  יכול לסייע לחלק מהנשים בהכרות עם גופן ומיניותן, היא לא הכרחית.  (בניגוד לקולות שאומרים שיש חשיבות רבה באוננות על ידי נשים כדי להכין לקשר זוגי).
נשות המקצוע איתן התיעצנו התייחסו לכך שלמרות שהיחס הבסיסי לאוננות נשית אינו שלילי יש לשים לב מתי העינוג העצמי הופך למוקד אליו נשים פונות באופן תדיר לרגיעה או נחמה. במקרה כזה יש משהו עמוק יותר שדורש התייחסות. אמירה זו נכונה לכל הגילאים ובכל המצבים. 
לסיכום: בין הראשונים היו שאסרו, אולם דעותיהם לא נפסקו בשולחן ערוך.  לכן האמירה שהאיסור על עינוג עצמי הוא איסור הנאמר לגברים ולא על נשים היא נכונה. היחס התורני לעינוג עצמי של נשים הוא מורכב ומתייחס לשאלות נוספות מעבר לשורת הדין. יש אמירות המסתייגות מעינוג עצמי בהקשר התורני בשל יחס רחב יותר למיניות בכלל ולמיניות שאינה חלק ממערכת יחסים זוגית מותרת. לעומת זאת יש גם אמירות המאפשרות זאת ללא סייג לצד הידיעה שהמימוש המיני המלא שהתורה מקדשת היא בהקשר זוגי. 
בברכה, 
רחל ויעל
 
מקורות:
 המשנה במסכת נידה יג ע"א אומרת:
תלמוד בבלי מסכת נדה דף יג עמוד א
/מתני'/. כל היד המרבה לבדוק, בנשים – משובחת, ובאנשים – תקצץ.
 ומפרש רש"י:
שמדובר בבדיקות לגלות האם אישה טמאה טומאת נידה והאם איש טמא בטומאת קרי. נשים הבודקות עצמן הרבה – הן משובחות, אבל לגברים בדיקה יכולה לגרום לעוררות והוצאת זרע לבטלה, ולכן היא בעייתית.
 הגמרא שואלת: מדוע יש הבדל כזה בין גברים ונשים? ועונה:
מאי שנא נשים ומאי שנא אנשים? נשים לאו בנות הרגשה נינהו – משובחות, אנשים דבני הרגשה נינהו – תקצץ.
 
בביאור ההבדל בין נשים לגברים נחלקו הראשונים:
תוספות מסכת נדה דף יג עמוד א
נשים דלאו בנות הרגשה נינהו – לר"ת דמפרש (יבמות יב:) ג' נשים משמשות במוך היינו צריכות ושאר נשים מותרות משום [דלא] מיפקדא אפריה ורביה י"ל כיון דלאו בנות איסור הרגשה נינהו אפילו הוו מרגישות לפי' ר"ת קשה לר' יוחנן בן ברוקה דתניא (שם דף סה:) על שניהם נאמר פרו ורבו ועוד נהי נמי דלא מפקדו אפ"ו להשחית זרע הוקשו לאיש לכל עונשין שבתורה וי"ל דהיינו טעמא שהנשים לעולם מזריעות בפנים ושם הוא דרך להזריע אבל אנשים מזריעים בחוץ ואין דרך להזריע שם.
תוספות מביא את שיטת ר"ת שמבאר שאין כוונת הגמרא שלנשים אין הרגשות מיניות ולגברים יש. אלא שלנשים אין איסור הרגשה. וגם אם היו מרגישות אז אין בכך איסור. התוספות מקשה על שיטת רבינו תם מכך שבכל האיסורים בתורה איש ואישה שווים ומדוע לא יהיה איסור השחתת זרע לבטלה גם בנשים? ועונה – "זרע" של אישה לא נפלט החוצה מגופה ולכן גם אם עוררות מינית מביאה אישה להזריע הזרעה זאת נעשית בתוך גופה ואינה נחשבת השחתה.  כלומר ההבדל בין נשים לגברים הוא הבדל באופן ההזרע שלהם , נשים שמזריעים מחוץ לגוף צריכים להזהר לא להשחית את זרעם על עצים ואבנים. אישה לא מזריעה כלפי חוץ ולכן אין בה איסור.
 
הרמב"ן חלק על פירוש התוספות, חידושי הרמב"ן מסכת נדה דף יג עמוד א
נשים דלאו בנות הרגשה נינהו משובחות. קשיא ליה לר"ת ז"ל למה ליה האי טעמא תיפוק ליה משום דלא מיפקדי אפריה ורביה, ושמעתי שהיה מפרש דלאו בנות הרגשה נינהו שאינן בדין הרגשה כלל לומר שאינן מרגישות ולא מצוות, וכן פירש זו ששנינו בברייתא (ד') [ג'] נשים משמשות במוך חייבות לשמש דאלו מותרות כל הנשים מותרות כן, ואין פי' נכון בכאן דבנות הרגשה לאו בדין הרגשה משמע, ואפשר לפרש דמשום משובחת קאמר שאילו היו בנות הרגשה אף על פי שאינן מצוות כאנשים ולא דינן ליקצץ מ"מ לא היתה יד המרבה לבדוק יותר מדאי משובחת לפי שהיא משחיתה ואין שבח בהשחתה אפילו לנשים, ועוד דהא מביאה עצמה לידי הרהור ואלו היתה בת הרגשה בת נדוי היא כדלקמן, ולפיכך הוצרכו בגמ' לפרש דלאו בנות הרגשה נינהו, אבל כל עיקר אין דינו של הרב ז"ל נראה לי שאע"פ שאינן מצוות על פריה ורביה ורשאי מן התורה ליבטל, איסור הוא בהשחתה, ואף על פי שהאשה מותרת לעקור את עצמה מה שאין כן באיש ואף על פי שקיים מצות פריה ורביה, התם מצוה אחריתי היא שנצטוו על הסירוס ואפילו מסרס אחר מסרס חייב, אבל בהשחתה כל בשר כתיב.
 הרמב"ן מביא את דעת התוספות וחולק עליה. הוא אינו קורא את המילים "אינן בהרגשה" שאין עליהן איסור הרגשה. אלא "אינן בהרגשה" פירושו – אינן מרגישות. ולכן אם היו מרגישות היו אסורות.
לפי דברי הרמב"ן הגמרא מבינה שלנשים אין את היצר המיני של גברים ולכן טוב שירבו בבדיקות עצמיות. אבל אם הן היו מעוררות את עצמן ומרגישות הן היו עוברות על איסור.
לא ברור מה המציאות שהרמב"ן מתייחס אליה. האם לכך שלהבנתו אין לשנים יצר מיני חזק המביא לידי "הרגשה"? וממילא איך הרמב"ן היה מתייחס למציאות של אורגזמה נשית?
בכל מקרה ברור ברמב"ן שאינו מקבל את פירוש ר"ת שלנשים יש הרגשה אך היא אינה אסורה. הרגשה אצל הרמב"ן תגרור איסור בין אצל גברים ובין אצל נשים.
הרא"ש המאוחר לרמב"ן חזר לגישת התוספות אך הוסיף עוד כיוון על דברי ר"ת:
תוספות הרא"ש מסכת כתובות דף לט עמוד א
משמשות במוך. פרש"י מותר לשמש במוך ואינן כמשחיתות זרע, משמע ששאר נשים אסורות להשחית זרע, ובריש פ"ב דנדה לא מוכח כן דקאמר התם כל היד המרבה לבדוק בנשים משובחת ומפרש בגמ' משום דנשים לאו בנות הרגשה נינהו פי' אינן בנות איסור הרגשה משום דאינן מצוות על פרייה ורביה אינן אסורות נמי בהשחתת זרע, לכן נראה לפרש צריכות לשמש במוך מפני הסכנה, או אי נמי נוכל לקיים פרש"י אף על פי שנשים אינן מצוות בהשחתת זרע מ"מ אין לה להשחית זרע האיש אם לא מפני הסכנה, ולא דמי לקטנה ואילונית דאע"ג דלאו בנות בנים נינהו המשמש עמהן אין בו משום השחתת זרע דשאני התם דדרך תשמיש בכך והכא נמי אם היתה נותנת המוך לאחר תשמיש לא היה בו צד איסור, אבל בשמעתא קמיתא דכל היד מוכיח שנותנת המוך קודם תשמיש, הילכך שאר נשים אסור דהוי כזורע על העצים ועל האבנים.
הראש מראה שיש סתירה לכאורה בן סוגיות. בסוגיה בגתובות כתוב שנשים לא יכולות להשתמש במוך (ספוג הקולט את הזרע ומונה הריון) אלא בשעת סכנה, כלומר במצב בו ההריון מסוכן להם. הסוגיה בכתובות עוסקת באמצעי מניעה והיא לא מוקד הדיון כרגע. לכן נתמקד רק בהשלכות שלה לנושא שלנו. בגלל שבגמרא כתוב שלא כל הנשים יכולות להשתמש במוך אלא רק נשים שלהם הריון מסוכן, עולה שיש איסור על אישה להשחיט זרע.
מצד שני בסוגיה במסכת נידה כתוב שנשים הן אינן באיסור השחטת זרע לבטלה. הראש מבין שכשהגמרא כותבת "אינן בנות הרגשה" אין הכוונה שנשים לא מרגישות תחושות עוררות מינית, אלא שאין להם איסור הרגשה. הסיבה לכך שאין להן איסור היא היותן פטורות מפריה ורביה וממילא אינן חייבות בהשחטת זרע.
מכוח הסתירה מבין הראש שצריך להבין בגמרא בכתובות שכל הנשים יכולות להשתמש במוך אולם נשים שלהן ההריון מהווה סכנה מחוייבות להשתמש בו.
בהמשך דבריו מציע הראש פירוש אחר, פירוש שבא להציע קריאה בגמרא שעלה בקנה אחד עם פירוש רש"י שכתב שיש לנשים איסור בהוצאת זרע לבטלה. האיסור של הוצאת זרע על נשים לפי הרא"ש יהיה השחטה של זרע של גבר שבתוך גוף של אישה. גם איסור זה אינו קשור לאוננות נשית. אלא לשמירה על זרע של גבר שנכנס לגוף האישה. פירוש זה הובא כדי להסביר את שיטת רש"י.
עולה שמתוך שני ביאוריו של הראש אין איסור על אוננות נשית.
 
עד כאן התייחסנו לדברי הראשונים. נעבור לעיין בהלכה:
שולחן ערוך יורה דעה הלכות ביקור חולים ורפואה ונוטה למות וגוסס סימן של"ו סעיף י
בחולי מעים אין האיש משמש את האשה, אבל האשה משמשת את האיש.
ברכי יוסף, שם:
אבל האשה משמשת וכו'. נראה דאף שהוא חולי מעיים ותבא האשה לידי הרהור לא חיישינן, דהאשה אינה מצווה על השחתת זרע, דלא מפקדא אפריה ורביה, כמ"ש התוספות פ"ק דיבמות (יב: ד"ה שלש) וריש פ"ב דנדה (יג. ד"ה נשים), ומשום הכי הגם שתבא לידי הרהור והשחתה, אין כאן איסור. והיינו טעמא דקי"ל לקמן סימן שנ"ב (סע' ג) דהאשה כורכת איש מת, דלא חיישינן להרהור דידה. אבל האיש אסור לכרוך אשה מתה, דיבא לידי הרהור והשחתה, דחמירי באיש.
 
וא"ת סוף סוף היכי שרינן לאשה לשמש לאיש בחולי מעיים שמתוך דאשה לקראתו ומתעסקת בבתי גואי יבא לידי הרהור והשחתה. וי"ל דכיון שהוא חולה אין יצרו מתגבר, ותש כחו, כמ"ש הרב תרומת הדשן סימן רנ"ב. ועמ"ש בט"ז בדין זה. ועמ"ש הרמב"ן בחי' נדה ריש פרק כל היד. ודוק. 
 
החיד"א מבאר את דברי השו"ע המתיר לאישה לטפל באיש שחולה חולי מעיים, אך אוסר לאיש לטפל באישה במצב דומה. מסביר החיד"א שהשו"ע פסק כתוספות ולא כרמב"ן.
 
דיונים בכתיבה הלכתית בת זמנינו
1.  אני מפנה אותך לשני מקורות שמהן תוכלי למצוא הרחבות ותוספות בהערות שולים
הרב אליעזר מלמד פניני הלכה שמחת הבית וברכתו פרק ד סעיף י' (כאן) ובהרחבות כאן. 
2. 'אבוא ביתך – שאלות ותשובות בנושא זוגיות ומשפחה' הרב דוד ואברהם סתיו פרק כג – אוננות נשים.
 
 
 ### שאלה  
 לפי מה שהבנתי אנו מצווים בפרשת ואתחנן לא לכרות ברית עם העם היושב בארץ. איך זה מסתדר עם כך שאנו שואפים לחיות בשלום עם העמים סביבנו? קשה לי לחשוב שהקב"ה מצווה אותנו להילחם ולהתנגד לשלום, האם יש פרשנות על ציווי זה שיכולה לעזור לי להבין לעומק את הציווי בפרשה?
 . ### תשובה  
 שלום לך ותודה על השאלה הרגישה.
כשאנו קוראות בתורה ומרגישות פער בינה לבין התחושות המוסריות שלנו – יהיו שלוש תגובות אפשריות: מצד אחד, יהיו כאלו שיוותרו על התורה מתוך טענה שהיא לא מוסרית, מצד שני יהיו כאלו שיוותרו על האינטואיציה המוסרית ויכפיפו עצמם לתפיסה מקורית ושטוחה של התורה ללא רובדי פרשנות (פונדמנטליסטית), ויהיו מי שיעשו כדרכך וינסו לתווך. אני מרגישה כמוך שהקב"ה אחראי לשתי המתנות – הוא גם נתן לנו את התורה וגם חנן אותנו ברגש אנושי מוסרי, ולכן עלינו כבריותיו לחפש פרשנות במקרים של סתירה לכאורה, בדיוק כפי שביקשת. זוהי דרכם של חכמינו בכל הדורות.
בהקשר זה אני רוצה לצטט את המורה נחמה לייבוביץ' בעלון הדרכה למורים (משנת 1971), באשר למצווה דומה של מחיית עמלק:
"והן זו פרשה קשה ביותר, כי מה מקומו של צו איום ונורא זה בתורה אשר "דרכיה דרכי נועם וכל נתיבותיה שלום". ואל ישמח המורה אם לא יקשו הלומדים קושיה זו ואם יקבלו פרשה זו מבלי לתמוה. סימן רע הוא להם! וכל גדולי קדמונינו שאלו שאלה זו וחפשו תשובה, ולא היה הדבר פשוט בעיניהם כלל."
ובכן, סימן טוב הוא לך ושבח גדול בכך שאת שואלת, אף אם התשובות שאציע יהיו פחות חזקות מעצם השאלה המטרידה.
אציע מספר כיוונים שיתווכו מעט את הפער בין צו התורה לצו המצפון האנושי שלנו.
(ניתן היה לענות שמושגי המלחמה של התורה מותאמים לנורמות של העולם העתיק, אך מאחר ואנו מאמינים שהתורה היא נצחית – עלינו לחפש מענה מוסרי המתאים גם לדורנו)
 
שבעת העממים
הציווי שעליו שאלת בפרשת ואתחנן מופנה לדור הכניסה לארץ והוא ממוקד ברשימה ספציפית של שבעת העמים שחיו אז בארץ: "כִּי יְבִיאֲךָ ה' אֱלֹהֶיךָ אֶל הָאָרֶץ אֲשֶׁר אַתָּה בָא שָׁמָּה לְרִשְׁתָּהּ, וְנָשַׁל גּוֹיִם רַבִּים מִפָּנֶיךָ הַחִתִּי וְהַגִּרְגָּשִׁי וְהָאֱמֹרִי וְהַכְּנַעֲנִי וְהַפְּרִזִּי וְהַחִוִּי וְהַיְבוּסִי – שִׁבְעָה גוֹיִם רַבִּים וַעֲצוּמִים מִמֶּךָּ… הַחֲרֵם תַּחֲרִים אֹתָם, לֹא-תִכְרֹת לָהֶם בְּרִית וְלֹא תְחָנֵּם וְלֹא תִתְחַתֵּן בָּם…"  ומיד מופיע גם הסבר בתוך הפסוקים: "כִּי יָסִיר אֶת בִּנְךָ מֵאַחֲרַי וְעָבְדוּ אֱלֹהִים אֲחֵרִים".
הרמב"ם בספר המצוות מסביר "שהם שורש עבודה זרה ויסודה הראשון, והוא אמרו יתברך: החרם תחרימם, וביאר לנו בהרבה כתובים שסיבת זה כדי שלא נלמד מכפירתם". (מצווה קפ"ז)
כלומר, מדובר במציאות בה הארץ מוצפת בעמים העובדים עבודה זרה עוצמתית, שבמהותה משולבת גם עם גילוי עריות ושפיכות דמים. דור בני ישראל הנכנסים לארץ נולדו במדבר הנקי מתרבות אנושית, והנה רגע לפני שהם מגיעים לליבה של האלילות המסוכנת והטוטאלית המאפיינת את העמים בכנען, הם מצווים לבטל אותה ואת המחזיקים בה, כדי לא להתפתות אליה. 
אמנם החרמת שבעת העממים נחשבת למלחמת מצווה הנוהגת לדורות, כל עוד הם נמצאים כקולקטיב מאיים, אך כבר הרמב"ם מציין שעמים אלו: "תמו ונכרתו בימי דוד ונתפזרו הנשארים ונתערבו באומות עד שלא נשאר בהם שורש". כלומר זו מצווה שאינה רלוונטית עוד במציאות שלנו.
 
כי לא שלם עוון האמורי
בברית בין הבתרים הקב"ה מתאר לאברהם את מהלך הירידה למצרים ותולה את ההמתנה לגאולה במשך ארבעה דורות, בכך שעדיין לא מלאה סאת העבירות שלהם: "וְדוֹר רְבִיעִי יָשׁוּבוּ הֵנָּה, כִּי לֹא שָׁלֵם עֲו‍ֹן הָאֱמֹרִי עַד הֵנָּה". מכאן ניתן ללמוד שיש מהלך גדול של שכר ועונש א-לוהיים, והאמורים (כשם כולל לשבעת העממים), צברו עוונות עד שהגיעו לשלב שהקב"ה לא יכל יותר לשאת והארץ לא יכלה להכיל. ואז נלחמים בהם דור עולי מצרים בשילוב של עזרה משמיים ("וְנָשַׁל גּוֹיִם רַבִּים מִפָּנֶיךָ" או בניסוח אחר: "וְשָׁלַחְתִּי אֶת הַצִּרְעָה לְפָנֶיךָ וְגֵרְשָׁה אֶת הַחִוִּי אֶת הַכְּנַעֲנִי וְאֶת הַחִתִּי מִלְּפָנֶיךָ")
ברית הין הבתרים מגלה לנו את המהלך מאחורי הקלעים של הגמול הא-לוהי. בפרספקטיבה של ארבע מאות שנה, זה נראה חלק מחישוב היסטורי של צדק ולא מהלך שרירותי שנועד לפנות את מי שמפריע לנו בדרך. אדרבה, משהים את העונש במשך ארבעה דורות, כדי לתת להם הזדמנות לתקן את דרכיהם ולשוב מעוונם ואז לא יהיה צריך להשמידם. בלשונו של הרמב"ן: "…כי מיום הגזירה האריך לו, כי הוא פוקד עון על שלשים ועל רבעים, כי אם ישובו לא יחרימם אבל יהיו למס עובד או יפנו להם".
 
הרוצה להשלים – ישלים 
חז"ל מסתייגים מהמלחמה האוטומטית היכולה להצטייר מהפסוקים ומציעים דרכי מניעה מראש. הם מספרים שלפני כיבוש הארץ יהושע שלח שלוש אגרות לעמי הארץ: "מי שהוא רוצה להפנות – יפנה, להשלים – ישלים, לעשות מלחמה –  יעשה." (ירושלמי שביעית, פ"ו, ה"א). כלומר, לפני שפותחים במלחמה צריך להשתדל למנוע אותה ולאפשר נתיבים אחרים, מועדפים. בבוא יהושע לקיים את הצו להחרים את עמי הארץ, הוא נתן שלוש ברירות – לברוח, לעשות שלום או להילחם. ואכן המדרש בירושלמי ממשיך ומספר שהיו עמים שבחרו בכך. למשל: "גרגשי פינה והאמין לו להקב"ה והלך לו לאפריקי, גבעונים השלימו". כלומר, יש כאן פתח לשלום או להיפרדות ללא מלחמה.
 
אומות המתוקנות
גם במקומות אחרים בתורה משתקפת רוח השאיפה לשלום, הקודמת לכל קרב. כך למשל בדברים כ': "כִּי תִקְרַב אֶל עִיר לְהִלָּחֵם עָלֶיהָ וְקָרָאתָ אֵלֶיהָ לְשָׁלוֹם. וְהָיָה אִם שָׁלוֹם תַּעַנְךָ וּפָתְחָה לָךְ וְהָיָה כָּל הָעָם הַנִּמְצָא בָהּ יִהְיוּ לְךָ לָמַס וַעֲבָדוּךָ". ורק אם הם בוחרים להילחם – אין ברירה אלא להילחם בהם, וגם זה רק מול אנשי הצבא ולא מול אוכלוסיה אזרחית של טף ונשים. הפסוקים הללו עוסקים אמנם במלחמת רשות, אך יש אפשרות להבין שזה חל גם במלחמת מצווה, כמו עם שבעת העממים. 
וכך מסכם זאת הרמב"ם בהלכות מלכים:
"אין עושים מלחמה עם אדם בעולם עד שקוראין לו שלום, אחד מלחמת הרשות ואחד מלחמת מצווה שנאמר: "כי תקרב אל עיר להילחם אליה וקראת אליה לשלום". אם השלימו וקבלו שבע מצוות שנצטוו בני נוח עליהם אין הורגים מהן נשמה והרי הם למס" (משנה תורה, הל' מלכים ו')
מהי קבלת שבע מצוות בני נח? – זו ההפיכה שלהם מעובדי אלילים מסוכנים ל"אומות מתוקנות". אם הם כבר לא עובדי ע"ז, שופכי דמים ומגלי עריות, אם יש להם מערכת משפט מסודרת – הרי אין חל עליהם יותר דין החרם וצריך לחיות לצידם בשלום. למעשה, אפשר ללמוד מכך שהציווי אינו "גנטי" על עמים מסוימים, אלא על מציאות תרבותית מושחתת, שברגע שהיא נעלמת, אין לו תוקף.
—
לסיום, עם מבט לזמננו, חשוב לומר שהעמים החיים לצידנו כיום בארץ, לא רק שאינם עובדי אלילים, אלא וודאי קיבלו עליהם שבע מצוות בני נח והם מהמתוקנות שבאומות.   
באגרת לר' עובדיה הגר, מציין הרמב"ם ש"אלו הישמעאלים אינם עובדי עבודה זרה כלל וכבר נכרתה מפיהם ומלבם והם מייחדים לאל ייחוד כראוי שאין בו דופי". לגבי הנצרות ואמונתם בשילוש (אלוהות המורכבת משלוש ישויות) הייתה יותר מחלוקת אצל הפוסקים, אך מקובל מאז המאירי לראותם כ"אומות הגדורות בדרכי הדתות".
בכל אופן, בימינו, זו בוודאי אינה שאלה מעשית, אלא התמודדות פרשנית.
אני מקווה שמשהו מהכיוונים הללו מיישב קצת את דעתך, המשיכי לשאול ולדרוש.
בברכת "ה' יברך את עמו בשלום"! ### שאלה  
 שלום משיבת נפש
מאז הלידה של הילד השלישי שלנו, בעלי התרחק ממני מאד. הוא לא מתעניין בי, לא מבחינה רגשית ולא מבחינה פיזית. הוא לא מתקרב אלי ולא מתעניין לדעת אם אני בכלל טהורה או לא, זה לא נראה חסר לו. זה מצב שהוא מאד קשה לי, אבל אני בעבודה מול עצמי ומקבלת הרבה כוחות מחברות טובות שמבינות את ההתמודדות ולא שופטות אותי. אני עסוקה מאד עם הילדים ומשלימה עם המצב ה"שקט" הזה שאנחנו חיים כשני זרים בתוך אותו הבית בלי זוגיות אבל גם לא במלחמה. בשלב הזה, בגלל ההתנהגות שלו אני בעצמי גם כבר לא מעוניינת במגע שלו. 
האם זו בעיה שאנחנו לא ביחד באינטימיות זוגית כל כך הרבה זמן (לפחות חצי שנה שאין בינינו מגע)?
ממילא בעלי לא מראה שום עניין בזה. והאם בכלל אני צריכה להמשיך לטבול במקווה? אני דווקא אוהבת לטבול וזה עושה לי טוב, אבל זה לא משרת שום מטרה זוגית.  
אשמח לתשובתכן
תודה רבה ותזכו למצוות
 . ### תשובה  
 שלום יקרה,
המצב שאת מתארת מעציב וכואב ויחד עם זאת נשמע שאת מצליחה להשקיע בעצמך ולמצוא דרכים להתחזק. אנחנו מחזקות אותך בכך ומתפללות איתך שהמצב בבית לא רק יהיה "שקט" אלא גם מקום של שמחה וטוב.
 מבחינה הלכתית בזוגיות יש התחייבות מצד האיש ומצד האישה לקחת חלק בסיפוק הצרכים המיניים אחד של השני ולהיות שותפים לעונג שבמצוות עונה ובקרבה הזוגית שהיא יוצרת (ראי מקורות בהרחבה). כמובן שיש מינונים והסכמות שונות אצל זוגות שונים. לאורך חיי הנישואין קורה לעיתים שאחד מעוניין והשני לא, בזמנים אלו אין לקיים יחסי אישות ללא הסכמה מלאה ורצון של שני בני הזוג (ראי הרחבה). אך לאורך זמן, על פי ההלכה אין זה נכון להימנע מהמצווה וכמובן שזה לא מצב בריא לקיום זוגיות תקינה. במצב שבו באופן מתמשך אחד מעוניין והשני לא יש לגשת לגורם מקצועי לקבלת עזרה כיוון שלמרות שאין לקיים יחסי אישות ללא הסכמה של שני הצדדים, המצב אינו תקין כשנמנעים מיחסי אישות באופן מתמשך ומעינוג בן או בת הזוג. כמו כן כששני בני הזוג לא מעוניינים ביחסי אישות לאורך זמן יש לקבל ייעוץ ואם בכל זאת המצב נמשך כך זה יכול להוות עילה לגירושין.
 המצב שלך הוא מורכב וכמובן לא המצב המתואר לעיל. בעלך בחר להתרחק ממך ולהימנע מיחסי אישות ואת בתגובה כאובה וגם מרגישה רחוקה ממנו. חוסר הרצון שלו נראה כמבטל את חובתך כלפיו בסיפוק עונג המיני. יחד עם זאת, כדרכה של אישה נשואה ולמען השמירה על השקט היחסי שקיים כרגע בבית, אני ממליצה לך להמשיך לטבול במקווה כדי להיטהר, במיוחד אם זה משמח או מעצים אותך כפי שהזכרת. זה גם יאפשר לך להיות זמינה לקשר של מגע או יותר אם באופן פתאומי בעלך יחזור להביע עניין בך להתעניין בך ללא הכנה מוקדמת ואת תרצי גם להתקרב. בנוסף, זה יכול למנוע השלכות משפטיות עתידיות.  
 
בהתייעצות עם טוענת רבנית, ראיתי לנכון להעלות נושא נוסף שאולי כדאי לך לתת עליו את הדעת והוא הנושא שהזכרתי למעלה, הנושא המשפטי. מבחינה משפטית אם בעתיד אחד מכם יתבע שלום בית בבית הדין או יתבע גט, יכולות להיות השלכות לכך שלא הייתם באינטימיות לאורך זמן רב. אין זה אומר שאת חייבת ליזום יחסי אישות, אבל יש דברים אחרים שתוכלי לעשות כעת כדי שלא למנוע בעיות משפטיות בעתיד אם תגיעו לכך. אם תרצי לברר יותר בעניין כדי שלא תפגענה זכויותייך בעתיד, אנחנו ממליצות לך להיות בקשר עם טוענת רבנית. (ראי כאן רשימה של טוענים וטוענות). 
דברים אלו אינם משמשים ייעוץ משפטי אלא רק הפניה למקורות מידע לבירור הנושא. 
לסיום חשוב לי לומר לך שיש כתובות של אנשי מקצועי שיכולים להיות לך לעזר לפי הרצון והצורך שלך ואנחנו מעודדות אותך להיעזר בייעוץ שיכול לשפר את המצב בבית. 
אני מקווה מאד שתימצא הדרך לתקן את הקשר השבור ביניכם. וגם אם לא, אני מתפללת שכל פתרון שתמצאו יהיה בדרכי נעם, לטובה ולברכה. 
בברכה שה' ימלא כל משאלות ליבך לטובה, 
רחל
 
 
הרחבות 
מצוות עונה וחובת בני הזוג לספק את העונג המיני אחד של השני
את חובת הגבר לפקוד את אשתו לומדים בספר שמות (פרק כ"א, י') "שְׁאֵרָהּ כְּסוּתָהּ וְעֹנָתָהּ לֹא יִגְרָע" –  מצוות עונה היא מצוות קיום יחסי אישות שבין האיש לאשתו.  חז"ל (כתובות סא, ב) קבעו את התדירות שהבעל חייב לקיים את המצווה ולמלא את חובתו כלפי אשתו, לפי כוחו ועבודתו של הבעל (ויתכן לומר כיום, של שני בני הזוג). התדירות הנמוכה ביותר היא פעם בחצי שנה לספנים אשר מתרחקים לאורך זמן מביתם ולכן פרק זמן זה הוא פרק הזמן שאין לזוג לעבור אותו ללא קיום מצוות עונה ואם עברו אותו זוהי עילה לגירושין (שו"ע אבן העזר ע"ו, א-ג, יא, יג). 
כיום שתנאי העבודה השתנו התדירות הממוצעת לקיום המצווה היא פעמיים בשבוע (אגרות משה אה"ע חלק ג', כח, ופניני הלכה ברכת הבית ושמחתו פרק ב,ז)
 
אין ציווי מפורש בתורה המחייב את האישה להשתעבד לבעלה לענייני אישות. אך להלכה על פי מקורות חז"ל אישה שנמנעת מיחסי אישות באופן קבוע כדי לצער את בעלה מאבדת מזכויותיה בכתובה מדין "מורדת" (רמב"ם הלכות אישות יד, ח-ט, שו"ע שם עז, ב). מכאן מבינים שלחז"ל היה ברור שקיימת חובה כזו של האישה כלפי בעלה. ביחס לסיבת ומקור החיוב ישנן דעות שונות ונפרט מעט מן הדעות. לפי הרשב"א הזוג נישא זה לזו לצורך כך והאישה קיבלה על עצמה בעצם נישואיה מחוייבות זו (וכן הבעל לאשתו) "דנשתעבדו [התחייבו] זה לזה לכך שע"י כך עמדו ונשאו" (רשב"א נדרים טו, ב ד"ה ואמר). הנצי"ב מלמד שחובת האישה כלפי בעלה היא חלק מהקנין שהוא עושה בשעת הנישואין (שו"ת משיב דבר חלק ד, לה). הרב מלמד מסביר בסברא שאף על פי שמצוות עונה בעיקרה מוטלת על הגבר, קיום המצווה על ידו תלויה בשניהם יחד ויש לאישה שותפות מלאה בקיום המצווה של הגבר אחרת אין ערך כלל למצווה. (פניני הלכה שמחת הבית וברכתו ב, ב).
הרמב"ם בדעת מיעוט לא רואה את מצווה עונה כמצווה של האישה כלל, אלא כזכות שהיא זכאית לה במסגרת הנישואין מאת בעלה. (הלכות אישות יג, ב-ג). 
בעניין הטבילה כותב האגרות משה שהאישה לא תמנע מטבילה (כאשר מתאפשר לה לטבול) מכיוון שמחוייבת למצוות עונה של בעלה בזמנים שקבעו חז"ל. (אגרות משה או"ח חלק ד', עה)
 
קיום יחסי אישות בהסכמה ובהדדיות
בהמשך לדברים לעיל, שאישה מחוייבת ביחסי אישות אנחנו לומדים מחז"ל שזה לא כולל היענות בזמן שאינה רוצה בכך: "ואמר רמי בר חמא אמר רב אסי אסור לאדם שיכוף אשתו לדבר מצוה שנאמר ואץ ברגלים חוטא וא"ר יהושע בן לוי כל הכופה אשתו לדבר מצוה הווין לו בנים שאינן מהוגנין" (עירובין דף ק,ב). פוסק הרמב"ם: "…ולא יהיו שניהם לא שכורים ולא עצלנים ולא עצבנים ולא אחד מהן ולא תהיה ישינה ולא יאנוס אותה והיא אינה רוצה אלא ברצון שניהם ובשמחתם יספר וישחק מעט עמה כדי שתתישב נפשה"  (הלכות דעות ה, ד') ובשו"ע שאין לגבר לשמש מיטתו כאשר אשתו אינה רוצה בכך. (אורח חיים ר"מ, ג'). אפשר לסכם בדברי המהרי"ט "ודאי לא משעבדה ליה…  בכל שעה" (שו"ת מהרי"ט חלק א', ה'). האגרות משה מביא דוגמה מתי אין לה חיוב, למשל כשמדובר בתדירות גבוהה מן הרגיל או בזמן שלאישה קשה לקיים יחסים (אגרות משה שם). 
 כל זה כאמור כאשר מדובר במצבים זמניים שהאישה לא מעוניינת בקיום יחסי אישות. 
 
ניתן לקרוא עוד על שני הנושאים הנ"ל בספר "אבוא ביתך" של הרבנים סתיו עמ' 403-416 ובספר נשמת הבית עמ' 141-144### שאלה  
 שלום רב,
האם יש היתר הלכתי ללכת בתור אישה נשואה עם כיסוי ראש חלקי?
תודה רבה לכן מראש ! 🙂
 . ### תשובה  
 שלום לך, 
אישה אחרי נישואיה חייבת בכיסוי ראש. מהגמרא והראשונים עולה שהיסוד לחיוב זה הוא מן התורה: ללכת עם כיסוי ראש כלשהו. מידת הכיסוי ואופיו נקבעו על ידי חכמים, ולדעת רוב הפוסקים כיום כיסוי הראש יכול להיות חלקי – אבל ישנו טווח די רחב בהגדרה מהו כיסוי חלקי. מוסכם כי הכיסוי צריך לכסות את שיער הראש, או את רובו, וכיום עליו ליצור זיהוי סביבתי שהאישה היא נשואה.
הקו המחמיר ידרוש כיסוי מלא של כל השיער, והקו המקל יותר יהיה כיסוי רוב שטח הראש. בתווך נמצא דעות שיגדירו שטח שיער מסויים אותו ניתן לא לכסות – כגון טפח, שתי אצבעות וכדומה. ישנה גם דעה לפיה כיסוי ראש המקובל בסביבה ובקהילה ככזה שלובשות נשים יראות שמיים – הוא כיסוי מספק. 
תשובה מורחבת:
אין פסוק מפורש שאומר "אישה חייבת ללכת עם כיסוי ראש", אבל עולה מהתורה שחובתה של אישה לכסות את ראשה. בימי התורה  ברור היה שנשים לא יוצאות החוצה בשיער גלוי, וגם במשנה ובגמרא מצאנו מקומות בהם מתייחסים לכיסוי הראש הנשי כהנחת יסוד מובנת מאליה, למשל בנדרים ל: "אֲנָשִׁים זִימְנִין דְּמִיכַּסּוּ רֵישַׁיְיהוּ וְזִימְנִין דְּמִגַּלּוּ רֵישַׁיְיהוּ אֲבָל נָשִׁים לְעוֹלָם מִיכַּסּוּ וּקְטַנִּים לְעוֹלָם מִיגַּלּוּ". [אנשים לפעמים מכסים ראשם ולפעמים מגלים, אבל נשים לעולם מכסות וקטנים לעולם מגלים]
בספר במדבר, בתיאור טקס אישה סוטה, נאמר "וְהֶעֱמִיד הַכֹּהֵן אֶת־הָאִשָּׁה לִפְנֵי ה' וּפָרַע אֶת־רֹאשׁ הָאִשָּׁה". משמעות המילה "פרע" בתנ"ך היא כנראה חשיפה, כלומר שראש האישה מכוסה. 
מכאן למדו חכמים שיש חובת כיסוי ראש מהתורה. בגמרא בכתובות עב: נאמר, כפי שציטטנו לעיל, שאישה ש"יוצאה וראשה פרוע" עברה על הנורמה המקובלת המכונה "דת יהודית" ולכן בעלה יכול לגרשה בלי תשלום הכתובה. 
הגמרא ממשיכה שם ושואלת: ראשה פרוע דאורייתא היא! [כלומר, הרי לצאת בלי כיסוי ראש זה איסור מן התורה ולא "דת יהודית"!]
דכתיב: "ופרע את ראש האשה", ותנא דבי רבי ישמעאל: אזהרה לבנות ישראל שלא יצאו בפרוע ראש! 
הגמרא מסבירה: דאורייתא – קלתה שפיר דמי, דת יהודית – אפילו קלתה נמי אסור.
[מן התורה מספיק כיסוי כלשהו, בסיסי, המכונה "קלתה". דת יהודית זה נוהג מקובל שמחייב כיסוי מלא יותר].
בהמשך דנה הגמרא בשאלה היכן נצרך כיסוי זה, ומגיעה למסקנה שחובה לצאת איתו למקומות ציבוריים, ועם "קלתה" ניתן להיות במקומות יותר פרטיים, ובבית והחצר המשפחתיים אין צורך בכיסוי כלל (ממקורות אחרים היו שהחמירו לחייב כיסוי ראש גם בתוך הבית הפרטי, אבל זה לא מקובל כהלכה פסוקה כיום). 
למדנו אם כן שיש חיוב דאורייתא לנשואה להיות עם כיסוי ראש בכל מקום שאנשים רואים אותה, ויש דין מדרבנן להיות עם כיסוי משמעותי יותר במקום ציבורי.
מלבד זאת, ראינו לעיל גם ששיער גלוי נחשב למסיח דעת שאינו מאפשר לגבר לומר קריאת שמע – כלומר שזהו חלק גוף שראוי לכסותו. נראה שבמקורה הלכה זו היתה תקפה גם לנשים נשואות וגם לנשים פנויות, בהתאם לנורמה שהייתה מקובלת; אולם עם השנים המנהג השתנה בנושא זה וכיום נשים פנויות אינן חייבות בכיסוי ראש.
בשונה מהלכות אחרות בנושאי לבוש, שלא מצאנו אותן נאמרות באופן מפורש בספרי ההלכה המרכזיים, את חובת כיסוי הראש לנשים כתבו גם הרמב"ם (איסורי ביאה כ"א, י"ז) וגם השולחן ערוך (אבן העזר כ"א, ב'):
"לא תלכנה בנות ישראל פרועות ראש בשוק אחת פנויה ואחת אשת איש:"
נושא כיסוי הראש הוא נושא שבו בולט הקשר בין הלכות הנוגעות לנראות חיצונית לבין מנהג כל תקופה ומקום. המציאות המקובלת השתנתה מאוד מתקופת הגמרא ועד ימינו, וכיום בעולם אין נורמה שנשים מכסות את ראשן תמיד. להפך, כיום כיסוי הראש הפך לפריט שמסמן את הלובשות אותו כדתיות ושונות מהנורמות המקובלות. אם יסוד החיוב הוא מדאורייתא (כפי שהבינו כמעט כל הפוסקים לאורך הדורות) אז לא משנה מהו המנהג המקובל, חובת הכיסוי אינה מתבטלת. כך כתב ה"משנה ברורה" (סימן ע"ה סעיף י'):
"ודע עוד דאפילו אם דרך אשה זו וחברותיה באותו מקום לילך בגילוי הראש בשוק כדרך הפרוצות אסור וכמו לענין גילוי שוקה דאסור בכל גווני וכנ"ל בסק"ב כיון שצריכות לכסות השערות מצד הדין [ויש בזה איסור תורה מדכתיב ופרע את ראש האשה מכלל שהיא מכוסה] וגם כל בנות ישראל המחזיקות בדת משה נזהרות מזה מימות אבותינו מעולם ועד עתה."
אבל כיוון שראינו שאופי הכיסוי ומידותיו הם דין שקובעים חכמים – הם יכולים להשתנות במידה מסויימת לפי המקובל בכל מקום וחברה. ואכן, ההגדרות של מה נחשב כיסוי מספק השתנו לאורך השנים. 
למשל, הרמב"ם קבע שאישה צריכה ללכת עם שני כיסוי ראש זה על גבי זה (כנראה אחד שאוסף את השיער והוא קליל ואחד חיצוני ועבה יותר. הלכות אישות כ"ד, י"ב) אולם כיום מסכימים הפוסקים שמספיק כיסוי אחד.
חלק מהראשונים קבעו שמותר שמעט מן השיער לא יהיה מכוסה, וכך פסק גם הרמ"א (שו"ע או"ח ע"ה): 
"שער של אשה שדרכה לכסות אסו' לקרות [קריאת שמע] כנגדו. הגה: אבל בתולות שדרכן לילך פרועות הראש מותר. והוא הדין השערות של נשים שרגילין לצאת מחוץ לצמתן…"
והסביר זאת מהר"ם אלשקר (סימן ל"ה):
"אותם נשים הנוהגות לגלות שיער ראשן מחוץ לצמתן – אין בית מיחוש לאותו שיער כלל כיוון שנהגו לגלותו ואפילו לקריאת שמע, ומה שנאמר "שיער באשה ערווה" מדובר דווקא בשיער שדרך אשה לכסותו. אח"כ הביא דברי הראב"ד כהוכחה לדבריו ששיער היוצא מחוץ לצמתה אינו מתכסה וע"כ אין חוששים להם מפני שהוא רגיל בזה ולא טריד, והוסיף: בודאי כך היו נוהגות בנות ישראל בימי חכמי המשנה והתלמוד."
למעשה, לגבי היקף כיסוי הראש ישנה קשת רחבה של דעות ומנהגים: החל מהנוהגות לכסות כל שערה ושערה (למשל שו"ת חתם-סופר אורח חיים א', ל"ו), עבור בדעות ביניים לגביהן ניתן להשאיר עד טפח בלתי מכוסה (אגרות משה אבן העזר א', נ"ח), ועד דעות לפיהן מספיק כיסוי המכסה את רוב שיער הראש באופן המקובל בקרב נשים שומרות הלכה (הרב רבינוביץ, שיח נחום סימן ק"ה).
אני מציעה לך לקרוא כאן את תשובתה של הרבנית עידית ברטוב באתר, שמביאה את כל הדעות וההפניות למקורות.### שאלה  
  
שלום,
האם ע"פ הלכות תניעות אישה צריכה ללבוש חולצה עד המרפק?
יש לי חולצות שאינן לגמרי עד המרפק אך מכסות את שיער בית השחי והן יותר ארוכות מחולצות קצרות רגילות. האם זה צנוע וכשר מבחינת ההלכה?
בתודה ענקית מראש 🙂 אתן עוזרות לי מאוד!.  
 . ### תשובה  
 אכן, אישה צריכה ללבוש חולצה עד המרפק. יש מחלוקת האם המרפק עצמו צריך להיות  מכוסה, או שהשרוול צריך לכסות את הזרוע עד המרפק, או שאפשר גם לחשוף חלק מהזרוע  )סנטימטרים בודדים( שקרוב אל המרפק. לכן, יתכן שהחולצות שתיארת מתאימות להגדרה  המקלה, ויתכן שלא – את תדעי כשתבדקי. 
 
הרחבה:  
אף על פי שהתורה מתייחסת לצניעות באופן מאוד חיובי, אין בה מקור מפורש להלכות לבוש  ספציפיות. כמו כן, אין במשנה או בגמרא הלכות לבוש לנשים. 
אולם, מצאנו התייחסות אגבית במספר מקומות לכללי הלבוש המצופים מנשים. ביניהם ישנם  שני מקומות המתייחסים לצורך שהזרועות יהיו מכוסות. 
בגמרא במסכת כתובות (דף עב,א) מובאת משנה המגדירה מהי "דת יהודית" – נורמה מקובלת של  הופעה צנועה; מי שאשתו מפרה אותה יכול לגרשה ללא כתובה. לפי המשנה, דת יהודית כוללת  דרישה מאישה נשואה שלא לצאת ללא כיסוי ראש, וכן לא לטוות בשוק:
"ואלו יוצאות שלא בכתובה: העוברת על דת משה ויהודית .. ואיזוהי דת יהודית? יוצאה וראשה  פרוע, וטווה בשוק, ומדברת עם כל אדם. אבא שאול אומר אף המקללת יולדיו בפניו. רבי טרפון  אומר אף הקולנית, ואיזוהי קולנית? לכשהיא מדברת בתוך ביתה ושכיניה שומעין קולה"
הגמרא בהמשך (דף עב,ב) מסבירה לגבי הביטוי "טווה בשוק" שהדרישה היא שזרועותיה לא ייחשפו  במרחב הציבורי. באופן דומה, במסכת בבא בתרא )נט:( נאסר על גבר ללכת על גדת הנהר  במקום בו נשים כובסות, כי זרועותיהן נגלות בעת עבודתן. 
איזה חלק מהזרועות יש לכסות? ישנה מחלוקת בין הראשונים מה נקרא בלשון הגמרא "זרוע".  האם זהו כל החלק שמהכתף עד כף היד, או החלק שמהכתף עד המרפק? לדעת רוב הפוסקים,  הזרוע היא עד המרפק; קשה להכריע האם המרפק עצמו צריך להיות מכוסה, אבל ישנם פוסקים  חשובים הסוברים שאם רוצים שחלק זה יהיה מכוסה גם כשאנחנו פעילות ומניעות את הזרועות,  
צריך לכסות גם את המרפק. המשנה ברורה (סימן ע"ה) כתב גם שדין זה הוא יציב ולא תלוי  בנורמה החברתית:  
"לכסותו – אבל פניה וידיה כפי המנהג שדרך להיות מגולה באותו מקום וכן בפרסות רגל עד השוק  ]והוא עד המקום שנקרא קניא בל"א[ במקום שדרכן לילך יחף מותר לקרות כנגדו שכיון שרגיל  בהן אינו בא לידי הרהור, ובמקום שדרכן לכסות שיעורן טפח כמו שאר גוף האשה. אבל זרועותיה  ושוקה אפילו רגילין לילך מגולה כדרך הפרוצות אסור"
אולם, יש מקור אחר לפיו אפשר לחשוף אפילו מעט מעל המרפק.  
בגמרא במסכת ברכות (דף כד,א) ישנה התייחסות למצבים בהם אי אפשר לקרוא קריאת שמע בגלל  הסחת דעת בעלת אופי מיני, מצבים אותם הגמרא מכנה "ערוה". בין השאר נאמר שם "טפח  באישה ערוה", כלומר שכל מצב בו נגלה לעיני הגבר טפח מחלקי הגוף האמורים להיות מכוסים,  זה מונע ממנו לומר קריאת שמע.  
מכאן למדו חכמים שמידת האורך "טפח" (כ 8 ס"מ) היא ההגדרה של מה ניתן לגלות מתוך  האיזור שאמור להיות מוצנע מבלי שזה ייחשב למצב לא -צנוע. לכן, לפי דעה זו ניתן ללבוש  שרוול שמגיע קרוב למרפק (פרי מגדים סימן ע"ה ס"א). כמו כן, ישנה דעה שאומרת שחכמים  חייבו לכסות את הזרוע, אך לא הגדירו במדויק כמה מן הזרוע יש לכסות. 
כך כתב הרב רבינוביץ (שיח נחום א' אבן העזר ק"ז, ומקורו בין השאר בתשובת הרשב"א חלק א'  סימן תקע"ה): 
"מעיקר הדין יש לכסות את הזרוע )=החלק שבין הכתף והמרפק(, אך חז"ל לא קבעו  שיעור מוגדר לכיסוי זה, ומכל מקום דרך צניעות היא לכסות את רוב הזרוע. אמנם, בענייני  צניעות המלבוש ראוי להתחשב גם במנהגי החברה של שומרי תורה ומצוות אליה רוצים  להשתייך, ואם נוהגות הנשים באותה חברה לכסות יותר – ראוי לנהוג כן."
לכך יש להוסיף את גישת מיעוט הפוסקים לפיה יש השפעה של הנורמה החברתית על הלכות  אלה; לא עד כדי ביטולן לגמרי, אבל כן להיתר המרפק. 
כך כתב דברי חמודות על הרא"ש (סי' לז אות קטז): 
"ודבר שרגיל להיות מכוסה באשה. ובל' הרשב"א שכתב הב"י לא נתמעט אלא פניה ידיה ורגליה  וצריך לפרש דשוקה אינה בכלל רגליה, מדכתב על שוק דלקמן דצריכה, לאשמעי' אע"פ שבאיש  מגולה כמ"ש במי"ט. וא"כ גם זרועותיה אינן בכלל ידיה, ומסתבר דכל מקום ומקום לפי מנהגו –  דמידי הוא טעמא, אלא דדברים שרגילה שלא לכסותם לא מקרי ערוה משום דלא אתי בהו לידי  הרהור כיון דרגיל בהו וכדלקמן גבי קול ושער"
הרב עובדיה יוסף, (שו"ת יביע אומר חלק ו' אורח -חיים סימן י"ד), ציטט תשובה זו ודייק: "שאין כוונתו על חלק הזרוע העליון הסמוך לכתף, אלא על הפרק שמגיע לאצילי ידיהן, שהוא  המרפק". 
לעומת זאת, הרב אליעזר מלמד (פניני הלכה ספר משפחה ז,ה) פסק להחמיר ולכסות את המרפק:  
"המשך להלכה הקודמת ראוי להזכיר שיש סוברים שאין חיוב לכסות בשרוול עד המרפק ועד בכלל, אלא לדעתם אפשר להקל בזה מעט. והואיל ודיון זה חשוב נזכיר את מקור סברתם. בתלמוד (ברכות כד, א) מובאת מימרא של רבי יצחק: “טפח באשה ערווה”, ופירושה שאסור לאשה לגלות בפני אנשים זרים יותר מטפח מהמקומות שקבעו חז”ל שצריכה לכסותם. לפי זה רצו להסיק, שאין איסור לגלות פחות מטפח ממקומות המכוסים, וממילא אין חיוב שהשרוול יגיע עד לאחר המרפק, אלא די שיגיע למרחק של פחות מטפח מסוף המרפק, וטפח הוא כשמונה סנטימטר (הצנע לכת עמ’ 139). ומאחר שישנה סברה כזו, אפשר ללמד זכות על מי ששרוולה אינו מגיע ממש עד לאחר המרפק אלא רק קרוב אליו.
אולם, לרוב רובם של הפוסקים אין היתר לגלות גם פחות מטפח ממקום שצריך להיות מכוסה. ומה שאמרו בתלמוד ‘טפח’, הוא רק לעניין אמירת דברים שבקדושה, שאם פחות מטפח ממקומות המכוסים מגולה, אין לו דין ערווה שאוסר לומר בפניו דברים שבקדושה, אבל מבחינת דיני צניעות גם פחות מטפח צריך לכסות. ועוד שלדעת הרמ”א (שו”ע או”ח עה, א), רק לגבי אשתו של אדם אמרו שפחות מטפח אינו נחשב ערווה, אבל באשה זרה – גם גילוי של פחות מטפח ממקומות המכוסים נחשב לערווה שאסור לומר מולו דברי קדושה, וודאי שיש איסור לחושפו (עי’ גן נעול עמ’ 33).
וכן נפסק למעשה, שיש לאשה ללבוש חולצה עם שרוולים שמגיעים אל מעבר למרפק, כך שבכל תנועה שתעשה, הזרוע, כולל המרפק, תישאר מכוסה".
 ### שאלה  
 הרופאה שלי הבהירה לי שלאור תוצאות בדיקות שעשיתי עלי לאמץ אורח חיים הכולל פעילות גופנית. כיוון שבמצבי הפעילות היחידה שאני מסוגלת לבצע ולהתמיד בה היא שחיה, חיפשתי בריכות בסביבה עם שעות נפרדות לנשים בשעות המתאפשרות לי בהתאם לשעות עבודתי ומחוייבותי לילדיי. הבריכה היחידה בטווח נסיעה סביר הפתוחה לאורך השנה (ולא רק בקיץ) בשעות שאני מסוגלת לפנות לשם כך היא בריכה מעורבת. אין שום בריכה עם שעות נפרדות שאוכל להגיע אליה. שאלתי: אם אקפיד להגיע רק בשעות הבוקר המוקדמות כאשר הנוכחים (המעטים, אני מניחה) מגיעים לצורך שחיה ולא כבילוי ואשחה בבגד ים צנוע ובכיסוי ראש, האם יש מקום להתיר שחיה בבריכה מעורבת? האם ישנה בעיה של מראית עין בעצם כניסתה של אישה לבושה בצניעות לבריכה מעורבת? האם יש מורכבויות הלכתיות נוספות?
 . ### תשובה  
 תודה על שאלתך ושתזכי לבריאות איתנה. 
ראי כאן תשובה לשאלה מאד דומה באתר מאת הרבנית רחל וינשטיין. 
אם תרצי להמשיך לברר את הנושא. 
בברכה
צוות  משיבת נפש
 ### שאלה  
 שלום, זאת שאלה שממש מביך אותי לשאול אבל אני מרגישה צורך גדול בלברר אותה.
אני אתן קצת הקדמה כדי שתוכלו להבין את השאלה ולעזור לי…
אני נמצאת במקום אישי מבולבל. אני נמצאת בהליכים פסיכולוגיים ע"מ להתגבר על מחסומים שיש לי בתחום הזוגי ועדיין, אני מרגישה צורך גם במענה הלכתי.
מחוויות בחיים שלי אני מרגישה שכדי לספק לי ולכל האנשים האחרים את האושר הדרוש יש להבדיל בין הורות לזוגיות.
כמובן שאם לא הייתי אדם דתי היה לי יותר קל לנהל את חיי בתחום הזה, אבל חשוב לי להיצמד להלכה כמה שאפשר.
אני רוצה לייצר לעצמי "הורות משותפת" עם אדם ללא קיום יחסי אישות כלל. שנהיה רק הורים לילדים המשותפים שלנו (כי אני כן רואה ערך רב בגידול ילדים תחת המודל המשפחתי של אב ואם) ואת חיי האישיים לקיים יחד עם בן זוג.
אני לא רוצה שיהיה לו שום קשר לילדי או לאבא של ילדי ולכן גם אני נמנעת מלחשוב על חתונה. כרגע אני נמצאת בזוגיות עם אדם שלא מעוניין בילדים ומהבחינה הזאת אנחנו כביכול באותו המקום (כי אין רצון לילדים משותפים אז לא משהו שמפריע במערכת היחסים). אנחנו מנהלים מערכת יחסים זוגית לכל דבר (אני עדיין בתולה!)
ברור לי שמבחינה הלכתית לא נוכל לקיים יחסי אישות (אני ובן זוגי) וזה פער מאוד גדול בחיי זוגיות שהיינו רוצים לנהל.
ועכשיו לשאלה שלי. האם בן זוגי יכול להגדיר אותי הלכתית כפילגש בלי אישה נוספת? מה הם הלכות פילגש? מה מעמדה מבחינה הלכתית? איך נהפכים לפילגש מבחינה רשמית ע"פ ההלכה? האם "הזוג" יוכלו להינשא בשלב כלשהו? מה עונשה של פילגש? האם זה דבר שאפשרי כיום?
 . ### תשובה  
 שלום לך
תודה על פנייתך, המורכבות שאת מתארת מאד מורגשת וקראתי את השאלה כמה וכמה פעמים כדי לנסות ולהבין כמה שיותר ממה שבחרת לחלוק אתנו. שמחתי לשמוע שאת משקיעה בטיפול ובברור הסבך שאת מצויה בו. 
עיקר שאלתך מתייחסת למעמדה ההלכתי של הפלגש, ואכן אנסה לענות על כך, אבל ברשותך אתייחס גם לחלקים המקדימים של הפניה שלך, מתוך מודעות לכך שאני יודעת רק מה שכתבת ולא יותר מזה, ושהתהליכים החשובים קורים מן הסתם בטיפול.
את מחויבת להלכה ואת כותבת שחשוב לך המודל המשפחתי של אב ואם.
נראה שעולות כאן שתי נקודות מרכזיות. הראשונה לגבי מבנה משפחתי שמפריד בין זוגיות להורות והשניה (וסליחה אם זה נשמע פשטני) היא איך אפשר הלכתית לקיים יחסי אישות בלי קידושין.
 
לגבי העניין הראשון, אף שלא זו עיקר הפניה שלך, אני מרגישה שחשוב לאמר: 
ישנן במציאות משפחות בהן הורים לילדים אינם בני זוג. רובן כתוצאה מגירושין, מיעוטן בקרב נשים בשנות הפוריות המאוחרות שלהן שמאמציהן למצוא בן זוג מתאים לא עלו יפה, מסיבות שונות. במקרים אחרים עולות שאלות של נטיות מיניות  ותחושה שאין להן/ם שום אפשרות לחיות עם בן/בת זוג לפי הדגם התורני.
 מדובר במצב בדיעבדי שהאנשים והנשים המצויים בו לא תכננו אותו וכמעט תמיד לא היו בוחרים בו מראש. מזוית הראיה של התורה והעולם ההלכתי יש הבדל עצום בין מצבי חיים שקרו או שהם פתרון למצוקה גדולה ורבת שנים לבין תכנון מראש של משפחה כזו. המודל המיטבי של אב ואם כולל את החיים המשותפים שלהם, את הזוגיות והמשפחה. 
ילדים נפלאים ובריאים גדלים גם במשפחות פחות נורמטיביות, אבל אם השאלה היא לכתחילאית, בשלב ובמצב שאפשר לכוון את העבודה האישית אליו, יש לאמר דברים נחרצים על ההשקפה התורנית וההלכתית על מבנה המשפחה וטובת הילדים. הדרך המיטבית לגדל ילדים היא במשפחה בה יש זוגיות אוהבת בין שני הוריהם. התורה מלמדת אותנו שהחיבור המקודש בין בני הזוג הוא המצע המתאים ביותר לגידול ילדיהם.
מדברייך ברור שישנן מורכבויות, שיש לך דרך ללכת ושאת צועדת בה באומץ. בגילך ועם הרצון והמחויבות שלך אני רוצה לעודד אותך שלא לכוון מראש לפתרונות שנועדו, בקושי רב, למצבי אין ברירה.  
 
לגבי האפשרות לאישות במערכת היחסים הנוכחית שאינה מכוונת לחתונה:
על נושא היחסים לפני חתונה כותבת הרבנית חנה גודינגר כאן . בתמצית, איסור זה נלמד מכמה מקורות:  
– אַל תְּחַלֵּל אֶת בִּתְּךָ לְהַזְנוֹתָהּ וְלֹא תִזְנֶה הָאָרֶץ וּמָלְאָה הָאָרֶץ זִמָּה (ויקרא יט, כט). 
– לֹא תִהְיֶה קְדֵשָׁה מִבְּנוֹת יִשְׂרָאֵל (דברים כג, יח). 
– עצם מצוות קידושין, שמשמעה שאין לקיים חיי אישות ללא קידושין.
אמנם, את שואלת לגבי יחסים קבועים עם  אדם אחד, ובצדק בהקשר הזה את מנסה לברר את מעמדה של הפלגש. 
נראה שמוסד הפילגשות מצוי בפועל רק בתנ"ך, שם מדובר על קשר קבוע וממושך, הפילגשים חיות בקביעות עם בעליהן, יולדות להם ילדים ונתבעות לנאמנות גמורה. מדובר בנשים במעמד נמוך, על פי רוב שפחות. חז"ל דרשו את הנוטריקון פלגש – פלג אשה: חצי אשה, בלי זכויות או הגנות. 
בימי חז"ל ובדורות שאחריהם דומה שלא היה מצב מצוי של פלגשות, והיא נידונה בד"כ כמבנה משפטי, המשמש לתיאור ופתרון הלכתי בדיעבד, של בעיות קיצון שנוצרו במציאות, כמו מצבי עגינות, וטיהור ילדים מכתמי ייחוס. 
בתקופת הראשונים הנושא עמד במחלוקת שקולה אך תאורטית: בפועל לא נהגה פלגשות בקהילות ישראל.
ידוע שהרמב"ם סובר שמדובר באיסור (למירב הדעות דאורייתא) שהותר רק למלך. לצידו באיסור הפלגשות עומדים ראשונים רבים [1].  
בראש המתירים עומד הרמב"ן [2] ואף שסבר שישנה אפשרות שכזו, חשש לה מאד מצד הנזק שהיא עלולה להביא לעולם, והורה שלא להתיר אותה הלכה למעשה.  
לפני כמאתיים וחמישים שנה היעב"ץ סבר שהפלגשות עשויה להיות פתרון מתאים לצרות דורו, וכתב תשובה הקוראת לחכמי ישראל להתיר אותה. קריאה זו נותרה ללא מענה, ולמעשה נדחתה ע"י חכמי ישראל.
לאור זה נראה שאי אפשר לאמר שיש בימינו היתר להכנס למצב של פלגשות, וישנם פוסקים רבים האוסרים להחזיק פלגש גם בדיעבד. לכן, הדרך למערכת יחסים מלאה עוברת דרך חופה וקידושין.
 
לגבי הדברים האחרים ששאלת בעניין פלגש – אף שפלגשים היו על פי רוב תוספת לנשים החוקיות, זה אינו תנאי להיות פלגש, ולשיטות המתירים אין בד"כ מניעה לשאת לאשה מי שהיתה פלגש של אדם.
מאחר שאין מסורת של פלגשות ונראה שבימינו אין לה היתר בזרמים המרכזיים של ההלכה, קשה לדבר על פרטי ההלכות שלה, אבל עיקרן: קביעות ומונוגמיות של האשה ושמירת הלכות נידה. 
היעב"ץ, שכאמור ניסה לפתוח את האפשרות הזו מתאר מה היא הפלגשות מבחינתו:
"מכל מקום איני רוצה שיסמוך אדם על ידי בזה כי אם ע"פ הסכמת גדולי הדור. ואם ייטבו דברי אלה בעיניהם. … עוד אני מעיד במי שרוצה לסמוך על הוראתי זאת על כל פנים לא יעשה כזאת עד שיימלך ברב ומורה צדק לעדתו. שיסדר לו ההיתר ע"פ יחוד גמור בטוח ממכשול דהיינו לייחד לה חדר בביתו ולהזהירה מייחוד כל שאר אדם. ושבאם תמצא שעברה ולא נזהרה. ישלחנה מיד מביתו. וכן יצוונה שתטבול בזמנה ויודיענה שאין בזה בושה כלל. ולבאר לה גם כן שהבנים שתלד ממנו כשרים כשאר מיוחסים שבישראל כשתשמור בריתה ותהא נאמנת לאיש הזה. מה שאין כן אם תזנה עליו. אזי בניה בני זנונים וחייבים עליה משום קדשה על כל ביאה וביאה בין איש זה בין אחרים… והכל הולך אחר כוונת הלב. בלבד שיכוין אדם דעתו לשמים. רחמנא לבא בעי."
אנחנו מבקשות לחזק אותך בתהליך הבירור הפנימי של רצונותיך ואמונותיך, ואנחנו כאן לכל שאלה ולכל סיוע שנוכל לתת לך.
רחלי
 
 
 
 
[1] רש"י בראשית כ"ה ו מחייב קידושין לפלגש, שו"ת הרשב"א, חלק ד, סימן שיד, שו"ת הריב"ש סימן שצח, רבנו יונה שערי תשובה חלק ג, צד-צה, יד רמ"ה סנהדרין כא, א, סמ"ג  לא תעשה רכב, רי"ד סנהדרי גדולה כרך ה  עמוד קכט, המאירי סנהדרין כא,א ועוד.
[2] רמב"ן שו"ת הרשב"א המיוחסות לרמב"ן, סימן רפד
מתירים אחרים מבין הראשונים הם :  ראב"ד הלכות אישות א, ד., רא"ש  שו"ת הרא"ש כלל לג (א) ו-לה (י) , ריטב"א, בברכי יוסף, אבן העזר, סימן כו, טור אבן העזר, סימן כו. אבודרהם ברכת אירוסין ונישואין,  ר"ן  שו"ת הר"ן, סימן סח.
 ### שאלה  
 רציתי לשאול, עשיתי בדיקה גנקולוגית והרופאה אמרה שנקרע מעט מקרום בתולים, האם זה בסדר? זה עברה?. ### תשובה  
 תודה ענקית מראש וסליחה על השאלות
 
תשובה
שלום רב לך,
על מהותו של קרום הבתולים וההלכות הקשורות בו תוכלי לקרוא כאן באתר יועצות ההלכה של נשמת.  
לעצם שאלתך, קריעת קרום הבתולים בצורה מלאכותית (שלא במסגרת קיום יחסים) אינה נחשבת לעבירה, במיוחד אם נעשתה בשוגג או לצורך רפואי, למרות שלכתחילה רצוי לא לעשות כך ואם לא לצורך רפואי. 
חשיבות הבתולים נובעת מכך שביהדות מיניות קשורה בקשר הדוק לזוגיות בתוך הנישואין, ולכן המצב הטוב ביותר הוא שהאישה "שומרת" את עצמה לבעלה. עם זאת, אישה שבתוליה הוסרו בצורה  מלאכותית או שלא ע"י קיום יחסי מין ,עדיין נחשבת ל"בתולה" בכל הקשור למעמדה ההלכתי הממוני (כלומר, כאישה שאלו נישואיה הראשונים). לעצם העובדה של הסרת קרום הבתולים יש השלכות הלכתיות בתחילת הנישואין, אך אין כאן ענין של "עבירה".
תוכלי לקרוא עוד בנושא בשאלה דומה באתר כאן.
יש מחלוקת בפוסקים לגבי אוננות נשית, אך כפי שכתבת יש מקום להתיר אותה, כל עוד היא נעשית במידתיות. תוכלי לקרוא על כך עוד כאן
לשאלתך השניה, במצב כזה אם האישה רוצה לדעת את מצבה ההלכתי לפני נישואיה, עליה ללכת לבדיקה של רופא/ת נשים על מנת לבדוק האם קרום הבתולים קיים עדיין או שהוא נפתח לגמרי. במידה והרופאה רואה שכל הקרום נפתח כתוצאה מהקשר הקודם, להלכה האישה אינה נחשבת בתולה יותר ולא תיאסר אחרי קיום היחסים הראשון לכשתנשא. במידה והוא נשאר בצורה חלקית (מצב אפשרי גם במה שתארת לגבי עצמך) או לא נקרע כלל, היא נחשבת עדיין לבתולה והיא תיאסר לבעלה מיד לאחר קיום היחסים המלא הראשון (גם אם לא תראה דם). 
בברכה,
נועה לאו
יועצת הלכה של מדרשת נשמת### שאלה  
 יש לי כמה שאלות
1) האם מותר לי לבלות עם בנים ולהיות בקשרי ידידות איתם? (כמובן תוך כי שמירה על הלכות שמירת נגיעה ואיסור ייחוד)
2) האם אני יכולה לחבק אנשים שמגיעים לחבק אותי? כלומר שמבצעים את הצעד הראשון?
3) המשפחה שלי אינה שומרת הלכה באופן מלא והולכת לים מעורב. אנחנו נוסעים לפעמים לים עם המשפחה המורחבת יותר( אנחנו ודודים ובני דודים). האם אסור לי להיכנס איתם לים עם בגדים צנועים, כאשר אני שומרת על אותן גבולות צניעות שאני וההלכה מציבות לעצמי ביום יום?
 . ### תשובה  
 שלום לך,
קראתי את שאלותיך ואשיב עליהן בשמחה. 
ראשית אכתוב כמה התרשמתי מגישתך לשמירת ההלכה. הליכתך עם ההלכה ובלשונך: "אני שומרת על אותן גבולות צניעות שאני וההלכה מציבות לעצמי יום יום". אכן, חיים על פי ההלכה הם מסע שאנו בוחרות לצאת אליו, שאנו צריכות לצעוד בו יום יום, ולמצוא את הדרך הנכונה.
 
וברוח זאת תשובותי לשאלותיך:
 
שאלתך הראשונה: האם מותר לי לבלות עם בנים ולהיות בקשרי ידידות איתם?( כמובן תוך כדי שמירה על הלכות שמירת נגיעה ואיסור ייחוד)
לדעתי, התשובה היא כן. אני מבינה משאלתך ש"לבלות עם בנים" מדובר בקשרי ידידות. ואכן, מותר לך להיות בקשרי ידידות וכשקשרים אלו תורמים לך ולהם לשיח, להיכרות עם מגוון מחשבות, להתבוננות על דברים שלא היכרת קודם, אז גם  כדאי להיות בקשרים כאלו, כאשר הם בונים ומרחיבים ומעשירים את עולמך. את ציינת בעצמך את גבולות ההלכה – שמירת נגיעה ואיסור ייחוד.
 
כמובן, שכדאי לבחור ב"לבלות עם…" את סגנון הבילוי, גם עם בנות וגם עם בנים. יש בילויים שהיציאה אליהם תוסיף שמחה והיכרות וידידות, ויש בילויים שעלולים להוביל לפריצת גבולות. כאלו הם בילויים המערבים שתיה, ריקודים, אובדן שליטה. אני מניחה שאת תדעי להבחין בין בילוי נכון ומעשיר את הלב ואת הדעת, לבין אלו המשבשים אותם. 
 
ולשאלתך בנוגע לרחצה בים: המשפחה שלי אינה שומרת הלכה באופן מלא והולכת לים מעורב.
אנחנו נוסעים לפעמים לים עם המשפחה המורחבת יותר (אנחנו ודודים ובני דודים).
האם אסור לי להיכנס איתם לים עם בגדים צנועים, כאשר אני שומרת על אותן גבולות צניעות שאני וההלכה מציבות לעצמי ביום יום?
האם רחצה מעורבת מותרת כאשר אני לבושה בבגדים צנועים?
 
כאשר את בבגדים צנועים, שנשארים כאלו גם כאשר את רוחצת בהם, אין מניעה שתלכי עם משפחתך. 
 האם אני יכולה לחבק אנשים שמגיעים לחבק אותי? כלומר שמבצעים את הצעד הראשון? 
מבחינת איסור נגיעה – הדבר אסור, ולא משנה מי מבצע את הצעד הראשון. 
תוכלי להסביר שאינך מתחבקת, לא מתוך הסתייגות מהאנשים, אלא בגלל שאת מקפידה על  שמירת נגיעה. אני מתארת לעצמי שמי שרוצים בקרבתך, יכבדו אותך ואת דרכך. לעתים זה לא קל – כי בעולם "בחוץ" עניין שמירת הנגיעה לא ידוע ולא מובן. לכן כדאי שתגידי בפשטות שאת מעדיפה להימנע מחיבוק. (ראי כאן באתר בהרחבה של התשובה מקורות בעניין מגע בין נשים וגברים)
 
אני מאחלת לך המשך הליכה בדרך ההלכה, בלי לוותר על הבילויים המשמחים עם יקיריך. ואם יש עוד שאלות – מוזמנת לפנות.
רחל קרן### שאלה  
 . ### תשובה  
 1. בכל ספר שראיתי בו פורטו הלכות צניעות, על פתח החולצה לכסות את עצמות הבריח, ואסור שהחולצה תהיה תחתיהן, אולם בתשובה שם כתוב שאפשר טפח למטה יותר, ואני מבקשת מקור.
2. בטבלה שם נכתב שעל החצאית להיות עד הברך ולמחמירות אורך מסויים לאחר הברך, אך ידוע שעיקר הדין הוא שהחצאית תעבור את הברך בכל מצב ולא תגיע "עד" אליה, ולמחמירות פשוט חצאית ארוכה יותר. גם כאן אשמח למקור.
3. לגבי איפור, לק, חגורה, תכשיטים וכו… – כתוב שם בתשובה "אין כל מגבלה", אך מחילה, אין זה נכון. בכל ספר בו מפורטות הלכות צניעות כתוב באופן ברור כי אין ללבוש פריטים המושכים תשומת לב יתרה, ואין להתאפר בצורה זועקת . נכון שקשה לפרט מה זה אומר, וצריך להתייעץ על כל מקרה לגופו עם אישה יראת שמים. אישה יהודיה צריכה לשמור על צניעות ובגד מלא נצנצים ומרשרש, שכל העוברים ושבים עלולים להביט במי שתלבש אותו, או בגד בגזרה מוזרה או חצאית צמודה מידיי.
4. לגבי דיבור בפני גברים, נכתב שאין כל מגבלה, אך גם זה לא נשמע מדוייק ואשמח למקור. אני לא מבינה בפרטי ההלכה וממש לא לומדת גמרא וכו… אבל אני יודעת שיש לנו גדולי ישראל, ולא נשמע שהרצאה של אישה ודברי הספד מול גברים וכו.. הם דברים שרוח התורה נוחה איתם, גם אם הם מותרים … אני רוצה בבקשה מקור אמיתי ומקובל שהדבר מותר, ואם הוא לא מותר לכל הדעות אשמח שזה יצויין, כי יש לי אישית יצה"ר גדול בנושא הצניעות ולכן איפה שאני חושבת שאני עלולה ליפול בדבר שהוא באמת אסור, אני מעדיפה להחמיר גם בדבר המותר שח"ו יוביל אותי לאיסור, אבל רק אם יש מקור לחומרה, אני כמובן לא ממציאה דברים.
דבר אחרון, אני חושבת שהעיסוק בהלכות צניעות הוא חיובי, כי היום המון דברים מטושטשים, ובאופן אישי אני דווקא מתחברת לחומרות בנושא הזה, ששומרות עליי מהים של קלות הדעת והזלזול בצניעות האישה, אפילו בציבור הדתי.
אני יודעת שמי שכתבה את הדברים היא אישה מקסימה שהעבירה לנו הרצאה באולפנא, ואני לא באה חלילה להטיל בה ספק.
תודה רבה.
 
תשובה
שלום לך,
תודה על פנייתך. הרצון לברר וליישב את הגישות השונות ששמעת מעיד על יחסך הרציני והמחויב למצוות בכלל ולצניעותך בפרט. ניכר שחשוב לך לא לעשות הנחות לא לעצמך ולא למי שמלמדים אותך, ואת מבקשת לברר לעומק וללא פשרות.
בשאלתך את מבקשת מקורות וביסוס לפרטים שונים במאמרה של הרבנית אוריה מבורך כאן ואחר כך את שואלת ברמה עקרונית יותר על הפער בין גישתה לגישות של כותבים אחרים שאת מכירה.
לצערנו, הרבנית מבורך עצמה לא פנויה להשיב לך, אני אשיב כהבנתי שיתכן שהיא לא זהה להבנתה אבל אני מקווה שתתן לך מענה.
אבקש לענות לך מהסוף להתחלה: תחילה באופן עקרוני ורחב על הפער שאותו זיהית, ולאחר מכן על פרטים שאליהם התייחסת בשאלתך.
 
א. מקור להיתר
את כותבת: "אני רוצה בבקשה מקור אמיתי ומקובל שהדבר מותר". עיקרון מרכזי בהלכה הוא כי מה שלא נאסר הוא מותר. בשום מקום בתורה שבכתב ובתורה שבעל פה לא נאמר שמותר להוריד מים בשבת, ואנחנו כן מורידות את המים – כי מה שלא נאסר, הוא מותר. זוהי הנחת היסוד. לכן, אם אנחנו מבקשות מקור – צריך לבקש אותו ממי שאוסר, לא ממי שמתיר. בהמשך נתייחס למקורות להלכות צניעות ונראה מה למדו מהם וכיצד, ועל ידי כך יתבהר מדוע אסור מה שאסור, ומה נתון במחלוקת בין הפוסקים. כל השאר ממילא מותר.
 
ב. עיקרון המחלוקת
את כותבת: "אבל אין אחד מגדולי הדור בימינו שהתיר יותר, ומי שהרשה לעצמו להתיר, עם כל הכבוד, אני לא אסמוך עליו, כי יש רבנים גדולים ויש גדולי הדור" (ספציפית כתבת זאת לגבי הנושא של אשה המלמדת נערים – אתייחס אליו בהמשך) ונשמע מדברייך שאין מקום למחלוקות בהלכה, כי מי שמביע דעה אחרת מהמקובל מאבד את מעמדו בעיניך. אולם, ביהדות יש מקום נרחב ומבוסס למחלוקת, ל"אלו ואלו דברי א-לוקים חיים" ולדיון פורה בין בעלי דעות שונות. כל מי שלומד/ת תורה ברצינות, בעמל וביראת שמיים יכול/ה להביע דעה ולבסס אותה על מקורות, ויש לדעתו/ה מקום.
 
ג. מקומן של חומרות בהלכה
את כותבת "איפה שאני חושבת שאני עלולה ליפול בדבר שהוא באמת אסור, אני מעדיפה להחמיר גם בדבר המותר שח"ו יוביל אותי לאיסור, אבל רק אם יש מקור לחומרה, אני כמובן לא ממציאה דברים". דבריך אלה מורים כמה חשוב לך לעמוד בערכים שאת מאמינה בהם ואף להקים להם סייג. ואכן, הסייגים והחומרות הם חלק משמעותי מלהיות אדם דתי ולשמור הלכה. כבני אדם דתיים יש לכל אחד ואחת את התחום שבו מתאים לנו להתחבר במיוחד להקפדה יתרה, לקחת על עצמנו משהו נוסף, להזהר יותר. אולם, זה לא מבטל את המרחב הקיים בהלכה, בין עמדות מחמירות יותר לעמדות מחמירות פחות. כלומר, זה שאת רוצה לבחור את העמדה המחמירה זה נהדר, וזה לא מבטל את קיומן של עמדות נוספות. אדרבה, הן נחוצות כדי שתהיה לך אפשרות לבחור להחמיר. 
חשוב להוסיף כאן אמירה על החמרות בתחום הזה של פרישות וצניעות. זהו עולם שיש בו מנעד רחב של החמרות גדולות ליחידים וציבורים שקבלו על עצמם. יש לנו מחויבות לשים לב מתי נמצאים במסלול של פרישות חיובית, ומתי לא. החמרות יכולות להיות טובות ולאתגר אותנו לשיפור וצמיחה, ועלולות להיות גם לא רלוונטיות לעולם הרוחני אלא הרסניות. 
אז כאמור, את בחרת בגישה מחמירה. אולם הרבנית מבורך כתבה במאמרה: 
"טבלה זו נוקטת לכתחילה בגישה לא מחמירה, שמציגה את מקסימום האפשרויות המקלות במסגרת ההלכה. אני מאמינה שבכל הקשור לצניעות, המחלוקת בין גישה מחמירה לבין גישה מקלה, נשענת בעצם על מחלוקות יסודיות יותר בשאלות כמו מהו מקום האישה במרחב הציבורי ומהו היחס הנכון ליופי נשי"
כלומר – מתוך השקפת עולם ומערכת ערכים, כתבה הרבנית את העמדה המקלה ביותר הקיימת במסגרת ההלכה. היא לא שוללת בכך את העמדות המחמירות יותר, ואלו ואלו דברי א-לוקים חיים. את כמובן יכולה לבחור עבור עצמך בעמדה המחמירה יותר, כאשר גם הגישה שלך וגם הגישה של הרבנית מבורך נמצאות בתוך המרחב ההלכתי המקובל והמבוסס.
 
ד. גבולות הצניעות
כעת, נעבור לפרטים שעליהם שאלת: פתח הצוואר, אורך החצאית, אביזרי נוי ודיבור בפני גברים.
לשם כך, נקדים ונציב את היסודות להלכות צניעות הלבוש. היכן נאמרו לנו הלכות אלה?
בתורה שבכתב קיימת התייחסות חיובית לצניעות במובנה הרחב: שמירה על כבוד כלפי הגוף האנושי, ענווה והסתרה (ראי בראשית ט', כ'-כ"ז; שמות כ"ח מ"ב-מ"ג; דברים כ"ג י'-ט"ו; וכן מיכה ו', ח'). ישנם גם איסורי עריות מפורטים, אולם אין בשום מקום בתורה הנחיות איך להתלבש ביום יום, בעולם החול – לא לגברים ולא לנשים.
במשנה ובגמרא לא תמצאי "מסכת צניעות" או רשימה מסודרת של הלכות לבוש. כמו כן, לא תמצאי רשימה כזו אצל הפוסקים הקלאסיים שמהם אנו לומדים הלכה – הרמב"ם, הטור והשו"ע. בשום מקום הם לא מנחים נשים כיצד להתלבש.
"הלכות צניעות" כתובות ומפורטות הן חידוש של עשרות השנים האחרונות. לפני כן הן פשוט לא נכתבו ולא פורטו.
אם הצניעות היא ערך משמעותי וחיובי בעיני התורה, מדוע הן לא פורטו? כנראה כי לא היה בכך צורך. לאורך דורות רבים הלבוש המקובל לנשים היה באופן כללי מכובד וצנוע, והפער בין עמדת התורה לאופנה המקובלת לא היה גדול. לא היה צורך להגדיר גבולות כי לא היתה תרבות שאתגרה אותם (זאת בניגוד למשל לחוקי העריות, שכנראה בהם היה פער גדול בין דרישות התורה לבין המקובל בתרבויות שסביב עם ישראל ולכן היה מאבק על כך). כל אישה בחרה איך להתלבש, ופוסקי ההלכה לא עסקו בכך.
כיצד, אם כן, אנו יודעים מהן הלכות הלבוש הנשי?
מצאנו התייחסות אגבית במספר מקומות לכללי הלבוש המצופים מנשים:
בתורה, בתיאור טקס אישה סוטה, נאמר "וְהֶעֱמִיד הַכֹּהֵן אֶת־הָאִשָּׁה לִפְנֵי ה' וּפָרַע אֶת־רֹאשׁ הָאִשָּׁה". משמעות המילה "פרע" בתנ"ך היא כנראה חשיפה, כלומר שראש האישה מכוסה. חז"ל למדו ממדרש הפסוק שבטקס זה גם חושפים את ליבה של האישה, כלומר החזה, ומכאן שגם החזה הוא חלק גוף שצריך להיות מכוסה (סוטה ח.).
כמו כן, יש בגמרא (כתובות עב:) הגדרה של "דת יהודית" (נורמה מקובלת של הופעה צנועה) הכוללת דרישה מאישה נשואה שלא לצאת ללא כיסוי ראש, וכן לא לטוות בשוק. הגמרא שם מסבירה שהדרישה היא שזרועותיה לא ייחשפו במרחב הציבורי. באופן דומה, במסכת בבא בתרא (נז:) נאסר על גבר ללכת על גדת הנהר במקום בו נשים כובסות, כי זרועותיהן נגלות בעת עבודתן.
בנוסף, בגמרא (ברכות כד.) ישנה התייחסות למצבים בהם אי אפשר לקרוא קריאת שמע בגלל הסחת דעת בעלת אופי מיני, ובין השאר נמנים שם המקרים הבאים: שוק אישה חשופה, שיער אישה חשוף, קול זמר נשי. בנוסף, נאמר שם "טפח באישה ערוה", כלומר שכל מצב בו נגלה לעיני הגבר טפח מחלקי הגוף האמורים להיות מכוסים, זה מונע ממנו לומר קריאת שמע.
מכך שגבר לא יכול לומר קריאת שמע בסיטואציה בה מקרים אלו מתרחשים, הסיקו הפוסקים המאוחרים חיוב על הנשים לכסות חלקי גוף אלה.  
מהי אותה "שוק"? לדעת רוב המפרשים "שוק" בלשון הגמרא זהה למה שאנו קוראים כיום "שוק", אך לדעת המשנה-ברורה (שהתקבלה מאוד בעם ישראל) מדובר במה שאנו קוראים היום ירך.
יחד עם זאת, אין פירוט מדוייק מהם גבולות לבוש זה, מלבד הביטוי "טפח". לכן, למדו חכמים שמידת האורך "טפח" (כ8 ס"מ) היא ההגדרה של מה ניתן לגלות מתוך האיזור שאמור להיות מוצנע מבלי שזה ייחשב למצב לא-צנוע. כלומר, יש לכסות את הזרועות, הגוף עצמו והשוקיים ואסור לחשוף מהם יותר מטפח.
כעת ניתן להבין את המחלוקות לגבי ברך, קרסול ופתח הצוואר: בעוד הספרים שקראת הגדירו את גבול האיזור המכוסה כ"עד בכלל" – עד הברך כולל הברך, עד המרפק כולל המרפק, עד עצם הבריח כולל העצם – הרבנית מבורך התייחסה להגדרת הטפח הכתובה בגמרא והגדירה לפיה.
זהו בדיוק ההבדל בין עמדה מחמירה לעמדה מקילה: המחמירים מדריכים לקחת "טווח ביטחון", בעוד המקלים מציעים את עיקר הדין – אולי כי הם מתחשבים בנורמות המקובלות (שהן אכן שיקול משמעותי בהלכות צניעות), ואולי כדי לאפשר ליותר אנשים  – נשים במקרה שלנו – להיכלל בקבוצת שומרי ההלכה. 
כעת נשיב לשאלתך לגבי תכשיטים וכדומה – אכן, בדיוק כפי שכתבת, מאוד קשה להגדיר את המראה הצנוע. אולם, צניעות נשית אינה כוללת איסור להיות יפה או מקושטת. כפי שהראנו ועלה גם ממקורות נוספים רבים, הצניעות בנויה בעיקר על עמדה נפשית של ענווה והכרת ערך האינטימיות. כמו כן, לצניעות יש מרכיב משמעותי של הקשבה לנורמות הקיימות בחברה והימנעות ממראה בוטה. את אלה קשה להגדיר. 
בנוסף על כך, בכל המקורות שסקרנו שמתייחסים לצניעות נשית אין כל הגבלה או איסור על נשים להתקשט, להתאפר ולענוד תכשיטים. אדרבה, בגמרא יש התייחסות חיובית ליופי הנשי ולטיפוחו – ערך המתבטא גם בעולם ההלכתי ומשתקף בהתייחסויות הלכתיות מפורטות המאפשרות לנשים התקשטות ותיכשוט, למשל בנוגע למלאכות שבת וליציאה לרשות הרבים. 
לכן כתבה הרבנית מבורך שאין הגבלה על איפור, לק, חגורה, תכשיטים וכו'. פשוט אין במקורות מהם לומדים הלכה שום הגבלה כזו, והיא גם לא הייתה מועילה בכל מקרה. בכל התחום של התקשטות, הצניעות היא ערך מנחה שאין לו פרטים ספציפיים.
שאלת גם על כך שהרבנית מבורך כתבה לגבי שיחה עם גברים שאין כל מגבלה. כפי שהראינו, אין איסור על נשים וגברים לשוחח; יחד עם זאת ברור שההנחיות לשני המינים צריכות להיות שהתקשורת חייבת להיות צנועה. יש איסור על גברים לשמוע קול זמר נשי, וכן יש אמירה של השו"ע שעל גבר להתרחק מן הנשים מאוד מאוד (אבן העזר כ"א). אין איסור על אישה לדבר עם גבר. ההלכה שהבאת, המגבילה את היכולת של אישה להיות מורה לבנים, אינה מתייחסת ספציפית לדיבור אלא ליצירת מערכת יחסים קרובה ושהות משותפת של שעות רבות של המורה עם התלמידים, דבר שאכן יכול להיות בעייתי בגיל הנעורים.
כתבת בסיום דברייך "אני דווקא מתחברת לחומרות בנושא הזה, ששומרות עליי מהים של קלות הדעת והזלזול בצניעות האישה". אכן, אנו חיות בעידן שבו היחס התרבותי לנשים לפעמים מרוחק מאוד מאמות המידה של התורה: מחפיץ, שטחי ונמוך. ערכי הצניעות של התורה וההלכה עומדים בגאון מול הנחשול הזה ומאפשרים לנו להציב לו אלטרנטיבה, בכך שנדגיש את העומק והענווה שבנו, מבלי לוותר על נשיות, חן וחירות.
לסיום אני מפנה אותך לשני מאמרים מעניינים ונוחים לקריאה העוסקים בהלכות צניעות מהפן הרעיוני:
הרבנית מיכל טיקוצ'ינסקי, גדולה מסך חלקיה – צניעות כעקרון יסוד
הרב יהודה הרצל הנקין זצ"ל, הלכות צניעות וישומן בדורנו
 
מקווה שענינו על שאלותיך, את מוזמנת להוסיף ולפנות תמיד!
שלומית
 
מקורות:
סוטה ח.
והכהן אוחז בבגדיה: תנו רבנן (במדבר ה, יח) "ופרע את ראש האשה" אין לי אלא ראשה, גופה מנין? ת"ל האשה. אם כן מה ת"ל ופרע את ראשה? מלמד שהכהן סותר את שערה
 
כתובות עב.
משנה: ואלו יוצאות שלא בכתובה העוברת על דת משה ויהודית ואיזו היא דת משה מאכילתו שאינו מעושר ומשמשתו נדה ולא קוצה לה חלה ונודרת ואינה מקיימת ואיזוהי דת יהודית יוצאה וראשה פרוע וטווה בשוק ומדברת עם כל אדם אבא שאול אומר אף המקללת יולדיו בפניו רבי טרפון אומר אף הקולנית ואיזוהי קולנית לכשהיא מדברת בתוך ביתה ושכיניה שומעין קולה.
גמרא:…  גוטווה בשוק: אמר רב יהודה אמר שמואל במראה זרועותיה לבני אדם רב חסדא אמר אבימי בטווה ורד כנגד פניה:
 
בבא בתרא נז:
 א"ר יוחנן משום ר' בנאה: בכל שותפין מעכבין זה את זה חוץ מן הכביסה, שאין דרכן של בנות ישראל להתבזות על הכביסה. (ישעיהו לג, טו) "ועוצם עיניו מראות ברע" א"ר חייא בר אבא: זה שאין מסתכל בנשים בשעה שעומדות על הכביסה. היכי דמי? אי דאיכא דרכא אחריתא – רשע הוא. אי דליכא דרכא אחריתא – אנוס הוא. לעולם דליכא דרכא אחריתא, ואפילו הכי מיבעי ליה למינס נפשיה.
 
ברכות כד.
א"ר יצחק: טפח באשה ערוה. למאי? אילימא לאסתכולי בה – והא א"ר ששת "למה מנה הכתוב תכשיטין שבחוץ עם תכשיטין שבפנים? לומר לך: כל המסתכל באצבע קטנה של אשה כאילו מסתכל במקום התורף!" אלא באשתו, ולקריאת שמע. 
אמר רב חסדא: שוק באשה ערוה, שנאמר (ישעיהו מז, ב) "גלי שוק עברי נהרות" וכתיב (ישעיהו מז, ג) "תגל ערותך וגם תראה חרפתך".
 אמר שמואל: קול באשה ערוה, שנא' (שיר השירים ב, יד) "כי קולך ערב ומראך נאוה".
אמר רב ששת: שער באשה ערוה, שנא' (שיר השירים ד, א) "שערך כעדר העזים":
 
תוספות במנחות לז.
…ואומר רבנו תם, דהוא גובה הבשר שבזרוע שבין בית השחי למרפק שקורין קודא (ואור"ת) לא כדברי המפרשים גובה בשר שבאותו עצם שבין היד למרפק, דהא משמע בכל דוכתי דמצות תפילין בזרוע, כדאמרינן לקמן (מנחות דף מג:) חביבין ישראל שסיבבן הקב"ה במצות תפילין בראשיהן ובזרועותיהן. ובפ' בתרא דעירובין (דף צה:) וקושר בזרועו במקום תפילין, ואמרינן נמי אין לו זרוע פטור מן התפילין. ואותו עצם שבין יד לקודא אינו קרוי זרוע אלא קנה, כדתנן במס' אהלות (פ"א מ"ח) דקחשיב רמ"ח איברים ל' בפיסת יד [ו' בכל אצבע] שנים בקנה שנים במרפק אחד בזרוע וד' בכתף – ומשמע בהדיא דההוא דסמוך לכתף הוא זרוע, שבין הכתף למרפק, ומרפק הוא קודא, כדמשמע במסכת ערכין (דף יט:) בפ' האומר משקלי דקתני מכניס ביד עד האציל, וברגל עד הארכובה. קרי לאציל מרפק במתני' וכתיב נמי על כל אצילי ידי, ומתרגם מרפיקי ידי ומשמע דמרפק ביד כנגד ארכובה ברגל…
(כלומר שזרוע היא החלק העליון – בין הכתף למרפק. ומאריך שם להוכיח)
 
משנה ערכין פרק ה':
האומר, משקלי עלי, נותן משקלו. אם כסף, כסף. אם זהב, זהב. …משקל ידי עלי, רבי יהודה אומר, ממלא חבית מים ומכניסה עד מרפקו, ושוקל בשר חמור וגידין ועצמות ונותן לתוכה עד שתתמלא.
 
פירוש הרמב"ם: 
 ומרפק ידוע אע"פ שהיד ודאי היא עד פרק הזרוע אבל העיקר מה שזכרתי לך בנדרים והוא מה שאמר בנדרים הלך אחר ל' בנ"א והיו קורין ליד ולזרוע יד ולפיכך מכניס ידו עד מרפקו במים והמים בלי ספק ישפכו לפי שמוציא מהן שיעור מקום היד והזרוע 
(כלומר שיד וזרוע הן מילים נרדפות, לכל החלק שמהכתף עד כף היד)
 
רמב"ם הלכות חובל ומזיק פרק ד' הלכה ט"ו:
החובל באשת איש השבת והרפוי לבעלה והצער שלה. והבשת והנזק אם בגלוי הוא כגון שחבל בפניה ובצוארה או בידיה וזרועותיה השליש שלה ושני שלישים לבעל. ואם בסתר הוא הנזק השליש לבעל ושני שלישים לאשה. (כלומר הזרוע היא מקום גלוי בגוף האישה כמו הפנים והצוואר)
 
שו"ע אבן העזר כ"א
צריך אדם להתרחק מהנשים מאד מאד ואסור לקרוץ בידיו או ברגליו ולרמוז בעיניו לאחד מהעריות ואסור לשחוק עמה להקל ראשו כנגדה או להביט ביופיה ואפילו להריח בבשמים שעליה אסור ואסור להסתכל בנשים שעומדות על הכביסה ואסור להסתכל בבגדי צבעונים של אשה שהוא מכירה אפי' אינם עליה שמא יבא להרהר בה. פגע אשה בשוק אסור להלך אחריה אלא רץ ומסלקה לצדדין או לאחריו ולא יעבור בפתח אשה זונה אפילו ברחוק ד' אמות והמסתכל אפילו באצבע קטנה של אשה ונתכוין ליהנות ממנה כאלו נסתכל בבית התורף (פי' ערוה) שלה ואסור לשמוע קול ערוה או לראות שערה והמתכוין לאחד מאלו הדברים מכין אותו מכת מרדות ואלו הדברים אסורים גם בחייבי לאוין:
 
שו"ע אורח חיים ע"ה:
טפח מגולה באשה במקום שדרכה לכסותו אפי' היא אשתו אסו' לקרות ק"ש כנגדה: הגה וי"א דוקא באשתו אבל באשה אחרת אפי' פחות מטפח הוה ערוה (הגהות מיימוני פרק ג') ויראה מדברי הרא"ש דטפח באשה ערוה אפילו לאשה אחרת רק שבעצמה יכולה לקרות אע"פ שהיא ערומה כדלעיל סי' ע"ד:
 
משנה ברורה שם:
לכסותו – אבל פניה וידיה כפי המנהג שדרך להיות מגולה באותו מקום וכן בפרסות רגל עד השוק [והוא עד המקום שנקרא קניא בל"א] במקום שדרכן לילך יחף מותר לקרות כנגדו שכיון שרגיל בהן אינו בא לידי הרהור ובמקום שדרכן לכסות שיעורן טפח כמו שאר גוף האשה אבל זרועותיה ושוקה אפילו רגילין לילך מגולה כדרך הפרוצות אסור:
פחות מטפח – ואם השוק מגולה י"א דאפילו באשתו ופחות מטפח אסור לקרות נגדה שהוא מקום הרהור יותר משאר איברים.
 
הראבי"ה [ח"א סי' עו]: 
וכל הדברים שהזכרנו למעלה לערוה דוקא בדבר שאין רגילות להגלות.
 
דברי חמודות על הרא"ש מסכת ברכות, סי' לז אות קטז:
ודבר שרגיל להיות מכוסה באשה. ובל' הרשב"א שכתב הב"י לא נתמעט אלא פניה ידיה ורגליה וצריך לפרש דשוקה אינה בכלל רגליה, מדכתב על שוק דלקמן דצריכה, לאשמעי' אע"פ שבאיש מגולה כמ"ש במי"ט. וא"כ גם זרועותיה אינן בכלל ידיה, ומסתבר דכל מקום ומקום לפי מנהגו – דמידי הוא טעמא, אלא דדברים שרגילה שלא לכסותם לא מקרי ערוה משום דלא אתי בהו לידי הרהור כיון דרגיל בהו וכדלקמן גבי קול ושער:
 
פרי מגדים משבצות זהב סימן ע"ה:
. והוי יודע שלשון שוק הוא מארכובה (… ושוק לפעמים נקרא ירך) נמצא כל הרגל עד ארכובה שקורין קניא שם במקום שהולכין יחף ומגולה אפשר אין חשש,  ובמקום שדרכן לכסותן טפח, ומארכובה למעלה פחות מטפח נמי.
 
הרב עובדיה יוסף, שו"ת יביע אומר חלק ו' אורח-חיים סימן י"ד:
ובלחם חמודות (פ"ג דברכות אות קטז) הביא מ"ש הב"י בשם הרשב"א דטפח באשה היינו במקום שדרכה לכסותו, לאפוקי פניה ידיה ורגליה. וצ"ל דשוקה אינו בכלל רגליה, ממ"ש לקמן אההיא דשוק באשה דקמ"ל שאע"פ שבאיש מגולה וכו', וא"כ גם זרועותיה אינן בכלל ידיה, ומסתבר שכל מקום ומקום לפי מנהגו, דמידי הוא טעמא משום הרהור משא"כ ברגיל בהן. ע"כ. והשיג עליו הא"ר סק"ג מד' הרוקח שזרועות מגולות אסור לקרות ק"ש כנגדן. וכ"כ האחרונים. ונ"ל להליץ על הלחם חמודות שאין כוונתו על חלק הזרוע העליון הסמוך לכתף, אלא על הפרק שמגיע לאצילי ידיהן, שהוא המרפק, כההיא דזבחים (יח:) ולא יחגרו ביזע, שאין חוגרין לא למטה ממתניהם ולא למעלה מאציליהם אלא כנגד אצילי ידיהם, ופרש"י כנגד המרפק. וע' בתוס' (חולין קו:) ד"ה אמר רב, ובתוס' מנחות (לז) ד"ה קיבורת. ע"ש. וע' בס' עוד יוסף חי (פר' בא סעיף א) שכ', פה עירנו בגדאד משנים קדמוניות נוהגות כל הנשים ללכת בזרועות מגולות עד סוף אצילי ידיהן, ונמצא כל הזרוע דרכו להיות מגולה, ודינו כמו כפות הידים והאצבעות שאין בהן איסור משום טפח באשה ערוה. ובדור הזה נהגו הצעירות לכסות כל הזרוע עד כף היד, והשמלה נסגרת בקרסים של זהב סמוך לכף היד. והמבוגרות אינן עושות כן אלא נוהגות כמקדם, ורואות במנהג החדש מעשה ילדות, וגנאי הוא להן. ולכן גם בזמן הזה אין לחשוב גילוי זרועות בכלל טפח באשה ערוה, ורק מן האציל ולמעלה יש לו דין ערוה. עכת"ד. ולפ"ז אין חובה מצד הדין לכסות הפרק הסמוך לכף היד עד המרפק, אלא משם ולמעלה. וע"ז נתכוון הלחם חמודות להקל לפי המנהג של העיר, ולא נתכוון על הפרק הסמוך לכתף. וע' בבא"ח (פר' בא אות יא) שגם מ"ש בזה"ק [בפרשת נשא דף קמב רע"א] שוק באשה ערוה רגל באשה ערוה יד באשה ערוה, הכוונה על החלק שדרכו להיות מכוסה, ע"ש. וראיתי להרה"ג ר' עובדיה הדאיה ז"ל בשו"ת ישכיל עבדי ח"ד (חאו"ח סי' ט), שנשאל בדבר לומר דברים שבקדושה נגד זרועות מגולות בנשים הרגילות ללכת כך, וצידד להתיר בזה, ובין השאר (באות ב) הסתמך על הלחם חמודות הנ"ל (שהובא בכה"ח אות ב), ואף שהכה"ח הביא חולקים ע"ז, מ"מ ודאי שיש לסמוך עליו בשעה"ד. עכת"ד. ולפמש"כ גם הל"ח אזיל ומודה שאין להתיר בזרועות מגולות שנהגו בהן בזה"ז כדרך הפרוצות… ומ"ש הישכיל עבדי, להביא ראיה, שעינינו הרואות לכמה רבנים גדולים שעורכים חופה וקידושין בחתונות שנמצאות שם נשים רבות פרועות ראש וחשופי זרועות, ואין פוצה פה ומצפצף, וטעמם ונימוקם עמם שמוטב שיהיו שוגגות וכו', ע"ש. ולא ידעתי מה ראיה היא זאת, שהרי ברור שאין הרבנים מברכים אלא בעצימת עינים, או החזרת פנים היכא דאפשר, וכבר הארכתי בזה בשו"ת יביע אומר חלק ג' (חאו"ח סי' ז) להתיר בזה גם בעצימת עינים וכדעת מרן הש"ע. (וכן פסק הרשב"ץ בפי' לברכות). עש"ב. ומ"ש עוד בישכיל עבדי שם, לדייק ממ"ש בבן איש חי שנשים ערביות שהולכות בגילוי זרועות שאסור לקרות ק"ש כנגדן, והיינו משום שהנשים היהודיות דרכן לכסות, מבואר מזה שאם גם הנשים היהודיות דרכן לגלות זרועותיהן מותר לקרות כנגדן. ע"כ. דבריו תמוהים, שהבא"ח לרבותא נקט הכי שאפי' נשים ערביות שאינן מצוות על דרכי הצניעות ודרכן בכך אפ"ה אסור לקרות ק"ש כנגדן, וכ"ש נשים יהודיות שנצטוו על הצניעות עפ"ד תוה"ק, וההולכות בגילוי זרועות עוברות על הדין, אע"פ שזה דרכן כסל למו, פשיטא שאסור לקרות ק"ש ולברך כנגדן. ולכן מה שהעלה בישכיל עבדי במסקנתו לסמוך ע"ז בשעה"ד להקל, אין דבריו נכונים לדינא.
 
פניני הלכה משפחה פרק ז'
במסכת כתובות (עב, ב) מבואר שאשה חייבת לכסות את זרועותיה, ואם היא מגלה אותן בציבור, הרי היא נחשבת לעוברת על דת יהודית. ואת שאר היד שאינה הזרוע אין צריך לכסות. …אלא שיש לברר, מהו בדיוק מקום הזרוע. לדעת רוב הפוסקים, הזרוע היא החלק שבין הכתף למרפק של היד, ואותו חייבים על פי ההלכה לכסות. אולם מה שמעבר למרפק, לכיוון כף היד, אין צריך לכסות. ויש מחמירים וסוברים, שנכון שאשה תקפיד ללכת בשרוול ארוך עד לכף היד, או משום שהזרוע נמשכת עד לתחילת כף היד, או משום שלדעתם כך היה המנהג בין הנשים ואין לסור ממנו (עי' בית ברוך ח"א עמ' קא).
למעשה, ההלכה כדעת רוב הפוסקים, המחייבים לכסות עד המרפק ועד בכלל, ומעבר לכך אין חיוב הלכתי לכסות (משנה ברורה עה, ב; הליכות בת ישראל עמוד ע'). וכפי שלמדנו בהלכה הקודמת, בעניין זה אין למנהג משקל, ואף אם כל נשות מקום מסוים יתרגלו ללכת בשרוול קצר שאינו מגיע למרפק, מנהגן ייחשב למנהג שאין להיגרר אחריו. אבל מהמרפק ועד לסוף היד הדין תלוי במנהג המקום, מצד הדין אין חיוב ללבוש שרוול שיכסה את מה שמעבר למרפק. אבל אם במקום מסוים ינהגו כל הנשים ללכת בשרוול ארוך, מנהגן יחייב מבחינה הלכתית, וכל אשה שתפרוץ את מנהגן, תיחשב כאשה שאינה שומרת על כללי הצניעות.
כהמשך להלכה הקודמת ראוי להזכיר שיש סוברים שאין חיוב לכסות בשרוול עד המרפק ועד בכלל, אלא לדעתם אפשר להקל בזה מעט. והואיל ודיון זה חשוב נזכיר את מקור סברתם. בתלמוד (ברכות כד, א) מובאת מימרא של רבי יצחק: "טפח באשה ערווה", ופירושה שאסור לאשה לגלות בפני אנשים זרים יותר מטפח מהמקומות שקבעו חז"ל שצריכה לכסותם. לפי זה רצו להסיק, שאין איסור לגלות פחות מטפח ממקומות המכוסים, וממילא אין חיוב שהשרוול יגיע עד לאחר המרפק, אלא די שיגיע למרחק של פחות מטפח מסוף המרפק, וטפח הוא כשמונה סנטימטר (הצנע לכת עמ' 139). ומאחר שישנה סברה כזו, אפשר ללמד זכות על מי ששרוולה אינו מגיע ממש עד לאחר המרפק אלא רק קרוב אליו.
אולם, לרוב רובם של הפוסקים אין היתר לגלות גם פחות מטפח ממקום שצריך להיות מכוסה. ומה שאמרו בתלמוד 'טפח', הוא רק לעניין אמירת דברים שבקדושה, שאם פחות מטפח ממקומות המכוסים מגולה, אין לו דין ערווה שאוסר לומר בפניו דברים שבקדושה, אבל מבחינת דיני צניעות גם פחות מטפח צריך לכסות. ועוד שלדעת הרמ"א (שו"ע או"ח עה, א), רק לגבי אשתו של אדם אמרו שפחות מטפח אינו נחשב ערווה, אבל באשה זרה – גם גילוי של פחות מטפח ממקומות המכוסים נחשב לערווה שאסור לומר מולו דברי קדושה, וודאי שיש איסור לחושפו (עי' גן נעול עמ' 33).
וכן נפסק למעשה, שיש לאשה ללבוש חולצה עם שרוולים שמגיעים אל מעבר למרפק, כך שבכל תנועה שתעשה, הזרוע, כולל המרפק, תישאר מכוסה.
 
הרב נחום אליעזר רבינוביץ, שיח נחום, "כיסוי הזרוע לאישה"
מעיקר הדין יש לכסות את הזרוע (=החלק שבין הכתף והמרפק), אך חז"ל לא קבעו שיעור מוגדר לכיסוי זה, ומכל מקום דרך צניעות היא לכסות את רוב הזרוע. אמנם, בענייני צניעות המלבוש ראוי להתחשב גם במנהגי החברה של שומרי תורה ומצוות אליה רוצים להשתייך, ואם נוהגות הנשים באותה חברה לכסות יותר – ראוי לנהוג כן. ### שאלה  
 שלום רב,
לפי הבנתי צריך להפריש תרומות ומעשרות מהפירות בגינה שלך.
ביררתי על זה קצת והבנתי שאני צריכה לזרוק חלק מן התבואה בגינה שלי לפח בתוך שקית.
לא חבל על הפירות ועל השקית שמזהמת את הסביבה?
הרי התרומות ומעשרות לא הולכות ללווים/כהנים/עניים אז מדוע אנו עדיין צריכים להפריש אותם?
בתודה ענקית מראש
 . ### תשובה  
 שלום לך,
אני מברכת אותך על הרצון להעמיק וללמוד, ולקיים מצוות מתוך חיבור וידע.
בתשובתי אציע פתרון מעשי לבעיה שהצגת, וגם עיון במשמעות המצווה.
מצוות הפרשת תרומות ומעשרות נכללת בין המצוות התלויות בארץ, כמו למשל שמיטה וביכורים, זאת אומרת שמחוץ לגבולות ארץ ישראל הקדושה, המצוות הללו אינן מחייבות. תנאי נוסף לחיוב במצוות אלה הוא, ישיבת עם ישראל בארצו, והכוונה לרוב העם, ולאו דווקא לכולו ממש, כי רוב העם נחשב ככולו (משנה תורה הלכות תרומות פרק א הלכה כו, שולחן ערוך יורה דעה סימן שלא ס"ב). יוצא מכך, שבימינו, כאשר רוב עם ישראל אינו יושב בארץ, החיוב במצוות אלה אינו חל מדאוריתא, אלא מדרבנן. כך לרוב הפוסקים.
מה כוללים התרומות והמעשרות?
תרומה גדולה[1] – ניתנת לכהן על ידי הבעלים, ושיעורה (הכמות) מהתורה נתון להחלטת הבעלים. התרומה מופרשת על ידי הבעלים בטהרה, וכך גם נאכלת על ידי הכהנים ובני משפחותיהם. כיום נחשבים כולנו בחזקת טמאי מתים עקב דרכי ההיטמאות בטומאת מת (בין היתר בביקור בבתי חולים ושהיה עם נפטרים תחת אותו הגג, או במגע באדם שנטמא ממת), ומכיוון שאיננו יכולים להיטהר, מפני שאין לנו אפר פרה אדומה, אנו מנועים מהפרשת תרומה כהלכתה, ומשליכים אותה בכבוד לאשפה. לכן גם איננו נותנים את השיעור הגבוה יותר שנקבע מדרבנן, ומסתפקים בכמות מיזערית כלשהי.
מעשר ראשון[2] – ניתן ללוי על ידי הבעלים, וכוללת 10% מהיבול שנותר לאחר הפרשת התרומה הגדולה. במעשר זה אין קדושה, ומתוך כך לא נדרש לאכול אותו בטהרה. לכן אפשר בהחלט, ואף רצוי, לתת את המעשר הראשון לכל לוי, שאת מכירה, ולא לזרוק אותו לפח. (שולחן ערוך יורה דעה סימן שלא סי"ט). במקרה זה תתני כמובן פירות יפים.
תרומת מעשר[3] – ניתנת מהלוי אל הכהן, וכוללת 10% מן המעשר הראשון שקיבל הלוי, כלומר 1% מסך כל הפירות. גם הבעלים יכול להפריש בעצמו את תרומת המעשר לכהן, מתוך המעשר הראשון, ואז לתת ללוי את המעשר הראשון (רמב"ם הלכות תרומות פרק ג הלכה יב). גם תרומה זו מופרשת ונאכלת בטהרה כמו תרומה גדולה, וכיום איננו יכולים לקיימה כמצוות התורה, ולכן אותו האחוז מהיבול (מעשר מן המעשר) נזרק בכבוד לפח.
מעשר שני[4] – אינו ניתן לאחרים, אלא נאכל על ידי בעלי היבול בטהרה בירושלים (שבין החומות), ושיעורו 10% מהיבול שנותר לאחר ההפרשות הקודמות. מעשר זה בשונה מן התרו"מ הקודמים, אינו מופרש בכל שנה, אלא רק בשנים: א, ב, ד, ה ממחזור השמיטה. כאשר גרים הרחק מירושלים, ניתן לפדות בכסף את ערך הפירות, וכך לחלל את קדושתם, ולהפכם לפירות חולין רגילים. קדושת הפירות עוברת לכסף, והוא ישמש לקניית מאכלים בעת ההגעה לירושלים. מאכלים אלה יהיו קדושים כמעשר שני, וייאכלו בטהרה. גם מעשר זה, כמו התרומות, אינו ניתן לאכילה בימינו, עקב היותנו טמאי מתים, ולכן מחללים את קדושת הפירות של מעשר שני על פרוטה אחת (בערך חמש אגורות).
בעניין הפרטים הטכניים של פדיון מעשר שני יש מקום להרחבה בתשובה אחרת.
מעשר עני[5] – ניתן לעניים על ידי הבעלים, ושיעורו 10% מהיבול שנותר לאחר ההפרשות הקודמות. גם מעשר זה אינו מופרש בכל שנה, והוא מתחלף עם מעשר שני, וניתן בשנים: ג, ו. אם אינך מכירה אדם עני, שאינו מצליח לזון את משפחתו, או שישנו חשש שהפירות ירקיבו בינתיים, תוכלי להניח בצד סכום כסף לפי ערך הפירות, ולתת את הכסף לעני. את הפירות תאכלי בעצמך.
כפי שראינו, מבחינה מעשית כמות היבול הנזרקת לפח היא קטנה ביותר – מעט יותר מאחוז מסך כל היבול, וכוללת את התרומה הגדולה ותרומת המעשר בלבד, זאת משום שאיננו יכולים לקיים את המצווה כהלכתה. מלבד זאת, מעשר ראשון ניתן לתת ללוי, מעשר שני מחולל על סכום כסף קטן ביותר, ומעשר עני ניתן כצדקה.
בנוסף לכך, מכיוון שאיננו מקיימים את המצווה כפי שכתבה התורה (בשל מצב הטומאה בו אנו שרויים), ניתן לבחור את הפירות הפגומים והרקובים ממילא, ואין צורך לקחת את המשובחים שבהם, וזאת שוב מאותה הסיבה, שאיש לא נהנה מהם.
לגבי הפגיעה האקולוגית, תוכלי להשתמש לעטיפת הפרי בשקית נייר, או נייר מגבת, ניתן גם לרכוש שקיות מתכלות, או שקיות מנייר אורז, במבוק וכד', שאינן פוגעות בסביבה. כמובן שתמיד ניתן גם להשאיר את התרו"מ שהפרשנו בכלי סגור בפינת השיש, עד שירקיבו, ואז ייזרקו לפח ככל פסולת.
ואסיים בהצעה נוספת, תרומות ומעשרות אינם ניתנים מפירות וירקות שהם הפקר (ללא בעלים), ולכן בשנת השמיטה אין מפרישים אותם. אם תרצי גם בשנים אחרות להפקיר את היבול, ולפרסם זאת באופן, שכל אחד יוכל להיכנס לגינה ולקטוף, תהיי פטורה ממצוות הפרשת תרו"מ.
נתפלל לימים של עבודת המקדש וקיבוץ גלויות ביתר שאת, מצב של "רוב יושביה עליה", אז נזכה לקיים מצוות אלה ככתבן וכהלכתן.
עידית
 
[1] במדבר יח, ח-כ: וַיְדַבֵּר ה' אֶל-אַהֲרֹן וַאֲנִי הִנֵּה נָתַתִּי לְךָ אֶת-מִשְׁמֶרֶת תְּרוּמֹתָי, לְכָל-קָדְשֵׁי בְנֵי-יִשְׂרָאֵל לְךָ נְתַתִּים לְמָשְׁחָה וּלְבָנֶיךָ לְחָק-עוֹלָם … וְזֶה-לְּךָ תְּרוּמַת מַתָּנָם לְכָל-תְּנוּפֹת בְּנֵי יִשְׂרָאֵל לְךָ נְתַתִּים וּלְבָנֶיךָ וְלִבְנֹתֶיךָ אִתְּךָ לְחָק-עוֹלָם, כָּל-טָהוֹר בְּבֵיתְךָ יֹאכַל אֹתוֹ. כֹּל חֵלֶב יִצְהָר וְכָל-חֵלֶב תִּירוֹשׁ וְדָגָן רֵאשִׁיתָם אֲשֶׁר-יִתְּנוּ לַ-ה' לְךָ נְתַתִּים … כֹּל תְּרוּמֹת הַקֳּדָשִׁים אֲשֶׁר יָרִימוּ בְנֵי-יִשְׂרָאֵל לַ-ה' נָתַתִּי לְךָ וּלְבָנֶיךָ וְלִבְנֹתֶיךָ אִתְּךָ לְחָק-עוֹלָם, בְּרִית מֶלַח עוֹלָם הִוא לִפְנֵי ה' לְךָ וּלְזַרְעֲךָ אִתָּךְ.
 
[2] במדבר יח, כא-כד: וְלִבְנֵי לֵוִי הִנֵּה נָתַתִּי כָּל-מַעֲשֵׂר בְּיִשְׂרָאֵל לְנַחֲלָה חֵלֶף עֲבֹדָתָם אֲשֶׁר-הֵם עֹבְדִים אֶת-עֲבֹדַת אֹהֶל מוֹעֵד … כִּי אֶת-מַעְשַׂר בְּנֵי-יִשְׂרָאֵל אֲשֶׁר יָרִימוּ לַ-ה' תְּרוּמָה נָתַתִּי לַלְוִיִּם לְנַחֲלָה.
[3] במדבר יח, כה-לב: וְאֶל-הַלְוִיִּם תְּדַבֵּר וְאָמַרְתָּ אֲלֵהֶם כִּי-תִקְחוּ מֵאֵת בְּנֵי-יִשְׂרָאֵל אֶת-הַמַּעֲשֵׂר אֲשֶׁר נָתַתִּי לָכֶם מֵאִתָּם בְּנַחֲלַתְכֶם וַהֲרֵמֹתֶם מִמֶּנּוּ תְּרוּמַת ה' מַעֲשֵׂר מִן-הַמַּעֲשֵׂר … כֵּן תָּרִימוּ גַם-אַתֶּם תְּרוּמַת ה' מִכֹּל מַעְשְׂרֹתֵיכֶם אֲשֶׁר תִּקְחוּ מֵאֵת בְּנֵי יִשְׂרָאֵל וּנְתַתֶּם מִמֶּנּוּ אֶת-תְּרוּמַת ה' לְאַהֲרֹן הַכֹּהֵן.
[4] דברים יב, יז-כא: לֹא-תוּכַל לֶאֱכֹל בִּשְׁעָרֶיךָ מַעְשַׂר דְּגָנְךָ וְתִירֹשְׁךָ וְיִצְהָרֶךָ וּבְכֹרֹת בְּקָרְךָ וְצֹאנֶךָ וְכָל-נְדָרֶיךָ אֲשֶׁר תִּדֹּר וְנִדְבֹתֶיךָ וּתְרוּמַת יָדֶךָ. כִּי אִם-לִפְנֵי ה' אֱלֹהֶיךָ תֹּאכְלֶנּוּ בַּמָּקוֹם אֲשֶׁר יִבְחַר ה' אֱלֹהֶיךָ בּוֹ, אַתָּה וּבִנְךָ וּבִתֶּךָ וְעַבְדְּךָ וַאֲמָתֶךָ וְהַלֵּוִי אֲשֶׁר בִּשְׁעָרֶיךָ, וְשָׂמַחְתָּ לִפְנֵי ה' אֱלֹהֶיךָ בְּכֹל מִשְׁלַח יָדֶךָ. הִשָּׁמֶר לְךָ פֶּן-תַּעֲזֹב אֶת-הַלֵּוִי כָּל-יָמֶיךָ עַל-אַדְמָתֶךָ.
[5] דברים כו, יב-טו: כִּי תְכַלֶּה לַעְשֵׂר אֶת-כָּל-מַעְשַׂר תְּבוּאָתְךָ בַּשָּׁנָה הַשְּׁלִישִׁת שְׁנַת הַמַּעֲשֵׂר, וְנָתַתָּה לַלֵּוִי לַגֵּר לַיָּתוֹם וְלָאַלְמָנָה וְאָכְלוּ בִשְׁעָרֶיךָ וְשָׂבֵעוּ.### שאלה  
 שלום, לאחרונה תהיתי על הדלקת נרות שבת בביתי, על אף שהמנהג הרווח במשפחתי הוא שאישה מדליקה נרות שבת רק לאחר נישואיה..
אימי מדליקה בבית הוריי נר עבור כל אחד מבני המשפחה, ולצד זה אני מניחה שהטעם העיקרי של הדלקת הנרות כיום הוא שלום בית מאחר ויש אור חשמל.
האם בכל זאת בתור רווקה אני מחוייבת גם בהדלקת נרות שבת לפי ההלכה?
 . ### תשובה  
 שלום, 
אני מפנה אותך לשתי שאלות דומות באתר שיתנו מענה לשאלה שלך. 
לא ברור לנו מהשאלה האם את גרה בבית הורייך או בדירה משלך. יש לכך השלכות על התשובה לשאלתך, אז שימי לב לשתי האופציות בתשובות להלן. 
הדלקת נרות על ידי רווקה בבית הוריה
כיצד להדליק נכון נרות שבת (עם התייחסויות לסיטואציות שונות)
אם התשובות הללו לא עונות על שאלתך, את מוזמנת לפנות שוב ולדייק לנו את השאלה. 
בברכה
רחל### שאלה  
 מזה 5 שנים שהתחלתי לסבול בצומות, וכשאני אומרת לסבול זה לרוב סחרחורות הקאות וכיוצא באלה (עד אז הייתי צמה את כל הצומות בלי בעיה, השינוי היחיד שאני חושבת שגרם לבעיה היו   הגלולות, לא יודעת איך זה קשור, אבל שם התחלתי להרגיש רע.) אני מגיעה למצב שעכשיו אני ממש חוששת מצומות, ובכל שאר הצומות מלבד ט' באב וכיפור, אני שותה. ט' באב לפנינו, חם מאוד, ואני חוששת מאוד. עשיתי בדיקות דם בין היתר בשביל זה, הכל די תקין, לא יכולה לעשות לעצמי הנחות בעניין, ובכל זאת אשמח לשמוע מה ניתן יהיה לעשות.. ### תשובה  
 בענין צום תשעה באב והחשש שאת מעלה – תשעה באב הוא יום שנכפלו בו צרות ודיני התענית שלו חמורים משל שאר צומות החורבן. עם זאת, זהו צום דרבנן (שלא כיום הכיפורים שהוא מהתורה) ולא גזרו על החולה להתענות.
אמנם, המצב אותו את מתארת אינו מצב של מחלה חלילה, אלא צער גדול, או חשש ממחלה או התייבשות בעקבות הצום.
במצב כזה ראוי להתענות עם הציבור, אך להיות בקשב לגוף ולהפסיק את הצום אם את מזהה חולשה או סחרחורת שהם חריגים מחולשה רגילה של צום. הכלל הוא שבעוד ביום הכיפורים רק בחשש סכנה מפסיקים את הצום, בתשעה באב מי שהוא בעל מיחושים קלים יתענה אך מי שנכנס לחשש חולי לא יתענה.
 
הצום מתחיל בשעה די מאוחרת כך שאם תאכלי ותשתי במהלך השבת נראה שלא תזדקקי לשתיה בליל תשעה באב. במהלך היום היי קשובה לעצמך. יתכן ותפסיקי את הצום בחצות היום ובכך תצאי ידי שותפות עם הציבור. יתכן ותראי שעלייך להפסיק קודם לכן.
יש שואלות שמעדיפות לקבל תשובה חלוטה שאינה משאירה את האחריות בידיהן, ויש שחשים שבאופן כזה אין למעשה היתר ועליהן לצום את כל הצום גם אם הדבר מביא לידי חולי או אפילו חס ושלום סכנה.
מהרב קנוהל זצ"ל למדתי שנכון יותר להשאיר את אפשרות הבחירה בידי השואלת, במקרים מסוימים. השאלה שלך נראית לי מקרה מובהק כזה, שכן בסופו של דבר –"לב יודע מרת נפשו" (ומעיקרון זה נלמד שחולה קובע לעצמו מתי אינו צם אפילו ביום הכיפורים) ורק את תוכלי לדעת את מצבך במדויק. תני אמון בעצמך וכך תוכלי לקיים את ההלכה במלואה ועם זאת לא להכניס את עצמך לקושי מוגזם. 
יש שכתבו שמי שאינו יכול להתענות יאכל וישתה פחות משיעור כמו ביום הכיפורים אך הדעה המקובלת יותר שלא להחמיר כך מפני שאין שיעורים בצום דרבנן והעיקר לאכול לפי הצורך ולא לשם תענוג.
מאחלת לך צום קל, ושנזכה לראות בנחמה.
זיוית
 
מקורות:
1.תלמוד בבלי פסחים נ"ד
2.רמב"ן, תורת האדם
3.שו"ע או"ח תקנ"ד 
4.מ"ב שם, סעיף קטן יא### שאלה  
 אני אוהבת לשיר מאז שאני ילדה קטנה. אני מרגישה שלמוזיקה יש תפקיד חשוב ומשמעותי בעולם. המוזיקה עוזרת לי להתחבר לאמונה ולאמת. פעם רציתי להיות זמרת ולשיר בפני קהל מעורב אך הבנתי שההלכה אינה מאפשרת את זה ומעבר לכך הבנתי שזה לא מה שאני מחפשת.
היום יש לי חלום לשיר ברחוב בפשטות. לשיר לא באופן מיני אלא באופן מכבד ובענווה ממקום של חיבור ואהבה למוזיקה. לשיר מוזיקה ישראלית איכותית בעייני (עידן רייכל, ישי יריבו, עמיר בניון, אמיר דדון, נתן גושן, עקיבא ועוד…),ואני שואפת לשיר בבגדים צנועים (חצאית מתחת לברך וחולצה המכסה את שיער בית השחי). וחשבתי אולי אם בעז"ה האנשים ברחוב יאהבו וייתנו לי כסף על השירה אז אתרום מחצית ממנו לצדקה : )
האם אתן חושבות שיש היתר הלכתי לשיר באופן כזה?
השאיפה שלי היא לשיר בצורה שאינה מושכת יותר מידי תשומת לב, בענווה ובצניעות. לשיר ממקום נקי ואמיתי של אמונה כי אני עושה משהו חשוב ומשמעותי באמצעות המוזיקה. ( מקווה בעז"ה שאצליח לשיר בצורה הזו אם ארצה:) )
 
בנוסף- תודה ענקית לכן על התשובות המפורטות והכנות שלכן! תודה על הרצינות שאת מייחסות לכל שאלה. תודה על השילוב בין המחויבות להלכה ובין ההבנה והגמישות לכל מקרה ומקרה. אתן עוזרות לי מאוד לשמור תורה ומצוות מתוך חיבור ואהבה.
 . ### תשובה  
 ראשית תודה על שאלתך. 
נראה שאת שואלת ממקום מאד כנה ואמיתי והחלום שלך נשמע חלום יפה ואפילו מרגש.
יחד עם זה אפתח בזה שהנושא של שירת נשים מול גברים מורכב מבחינה הלכתית ולא פשוט, ואנסה להציג בפניך את עיקרי הדברים:
מעניין לראות שכבר חז"ל ראו ערך רב- משמעות בקול בכלל, בקול של שירה ובקול השירה הנשי בפרט.
מקור האיסור על שמיעת שירת נשים מופיע בגמרא במסכת ברכות (דף כ"ד עמוד א):
אמר שמואל: קול באשה ערוה, שנאמר כי קולך ערב ומראך נאוה.
הסוגיא שם עוסקת בענייני אמירת קריאת שמע ודברים שבקדושה. מופיעות שם כמה אמירות לגבי מקומות מכוסים שבפניהם אין לומר קריאת שמע. קול האישה, (בדרך של שירה ולא בדרך של דיבור) נכלל בינהם. 
נחלקו שם הראשונים האם אמירתו של שמואל לגבי קול, נאמרה רק לגבי זמן אמירת קריאת שמע או שזהו עיקרון כללי.
להלכה נפסק בשולחן ערוך עניין זה פעמיים: גם בהקשר של אמירת קריאת שמע (שולחן ערוך אורח חיים הלכות קריאת שמע סימן עה, סעיף ג): 
 יש ליזהר משמיעת קול זמר אשה בשעת קריאת שמע. 
וגם בהקשר של הלכות צניעות והמלצות הרחקה שבין איש לאישה שאינם נשואים (שולחן ערוך אבן העזר הלכות אישות סימן כא סעיף א):
ואסור לשמוע קול ערוה או לראות שערה.         
יוצא מכך שאמנם האיסור במקורו נאמר לאיש אבל הראשונים כבר למדו מכך שזו דרך גם ליצירת עולם צנוע ומרוחק יותר בין האיש והאישה שאינם נשואים.
כלומר, למרות שהאיסור מכוון לאיש, נראה שהאישה צריכה לשמור על צניעותה ולא לשיר ולהופיע לפני גברים זרים גם כדי לא להעמיד את הסביבה הסובבת אותנו במצב של איסור (קשה מאד למי שרוצה להקפיד ולא לשמוע את קולך להסתובב כך ברחוב- דין זה נקרא "לפני עיור לא תתן מכשול") וגם כשותפה להרחקות הראויות לפי חכמים בין האיש לאישה.
את יכולה כמובן לשיר מול נשים וחברות ובעז"ה יום יבוא ואף מול אישך וילדיך.
יחד עם זה יש מן האחרונים שהבהירו שלא כל שירה נאסרה:
הרב יחיאל וינברג (שו"ת שרידי אש חלק א סימן ח וסימן עז) בצרפת שלאחר מלחמה"ע השניה התיר לגברים ונשים לשיר יחד שירי קודש. הוא הסתמך על פסיקת הרב הילדסהיימר ש"תרי קלי לא משתמעי" (שני קולות לא נשמעים. כלל שהגיע מהלכות שופר) וששירי קודש אינם מביאים להרהורי עבירות.
מכאן נהגו להקל בשמיעת נשים ששרות יחד. 
בין פוסקי זמננו הרב ביגמן, ראש ישיבת מעלה גלבוע, (וזאת ליהודה 2) סובר, בעקבות הבנתו את הסוגיא ודברי הראשונים, שבימינו ניתן להתיר שמיעת קול שירה של אישה כשאין חשש ששמיעת השירה תגרום להרהור, כלומר למחשבות לא צנועות של האיש על האישה ששרה מולו. 
לפיכך, הרב ביגמן כתב להתיר בתנאים מסוימים לאישה לשיר ולהופיע מול גברים. הוא כותב על תנאים כגול: הקשר ואוירה הולמת, מילות השיר, סגנון מוזיקלי, לבוש ושפת גוף. על סמך זה סבר שבטקסים ממלכתיים למשל, אין בעיה לשמוע קול אישה. אני מבינה מדבריו שיתכן ושירה כמו שאת מתארת הוא יתיר.
הרב ברוך גיגי, ראש ישיבת הר עציון חלק שם על מסקנת הרב ביגמן לגבי הופעות נשים אבל הקל בטקסים רישמיים בהם אין חשש לקלות ראש כלל ועיקר והוסיף שהמחמיר יחמיר לעצמו בלבד.
לעומתם, הרב מלמד (פניני הלכה הלכות משפחה ז, י) מביא שלדעת רוב מכריע של הפוסקים האיסור עדיין קיים, וסומך בדבריו הרב יעקב אריאל (תחומין ל). הרב מלמד מסביר שגם לדעת המקלים (דוגמת הרב ביגמן) קשה מאד להעמיד את ההלכה על מקומה ולדייק מה נחשב הופעה מכובדת להופעה לא צנועה.
למסקנה, על פי רוב הפוסקים אין לך אפשרות לשיר לבד מול קהל מעורב גם אם את לבושה בצניעות ושרה באופן מכובד ושאיננו מיני, אלא עליך לשיר מול קהל נשי. יחד עם זה, יתכן ואת יכולה לסמוך ולהקל על פי שיטת הרב ביגמן.
אני ממליצה לך לעיין במאמרו לפני הכרעה שתקבלי.
מוזמנת לעיין בקישור בגרסה המקוצרת של כאן.
בברכה רבה ובהצלחה בהמשך דרכך
בת שבע סמט### שאלה  
 שלום. לפני כשש שנים הייתי נהגת חדשה. באחת הנסיעות הראשונות שלי נכנסתי לעיר צפופה ופגעתי ברכב חונה. לא בדקתי את הרכב כך שאין לי דרך למצוא אותו ואת בעלי הרכב כעת. הייתי כאמור נהגת חדשה והיה לי ברור שלא עשיתי נזק לרכב שנפגע. היום אני מבינה שככל הנראה דפקתי אותו.
אשמח לשמוע אם יש משהו שעליי לעשות
 . ### תשובה  
 שואלת יקרה
תודה על שאלתך, משמח לקבל שאלות הבאות מתום לב ומרצון כן לעשות את הישר והטוב.
התשובה הקצרה לשאלתך היא שאין לך חובה הלכתית לעשות כל פעולה. הסיבה לכך היא שאת לא יודעת אם הזקת למכונית שפגעת בה, ואם הזקת אין לך דרך לברר את זהות הניזוק. אם אין ידע ברור שאת גרמת לנזק כלשהו, אי אפשר להצביע על אדם שניזוק על ידייך, לא מתקיימים יחסים של מזיק וניזוק. אם אין יחסי מזיק וניזוק, גם אין פוטנציאל ליחסים משפטיים של תובע ונתבע, ולכן לא נוצרת חובה שלך כלפי כל אדם.
ובכל זאת, מצפונך מעיק עלייך, וכפי שציינתי בתחילה, הדבר מעיד על יושרך ותום לבבך. נראה לי שניתן להתייחס אל הקול הפנימי של מצפונך על ידי שני גדרים אחרים. הגדר הראשון הוא יציאה ידי חובה כלפי אדם וכלפי ה',  והגדר השני הוא הצורך לקבל מחילה מאדם שיתכן שפגענו בו.
אתחיל מהגדר הראשון. כאמור, במצב שתיארת אין אדם שאת יכולה להיות בעלת חוב כלפיו, אולם אנו גם מחוייבים לקיים את מצוות ה', ולכן גם כאשר אין לנו חוב כלפי אדם מסויים, אם עברנו עבירה על מצוות ה', יש לנו חובה כלפי שמייא.
חז"ל ביטאו רעיון זה בתחום נושק לתחום הנזיקין, בדיני גזילה, הלוואה ושומרים. המשנה בבבא קמא (ראי בהרחבה) אומרת שאם אדם אומר לחבירו שהוא יודע שהיה בידו כסף השייך לחברו, על ידי גזל, הלוואה או הפקדה, אך איננו יודע אם החזיר את הכסף, הוא חייב לשלם. אבל אם הוא לא יודע אם הכסף היה בידו הוא פטור. בהמשך הגמרא (ראי בהרחבה) מדייקת מצב שבו שני הצדדים לא מודעים לעובדות: האחד לא יודע אם הוא גזל או לווה או שמר כסף השייך לחברו, והשני לא טוען זאת כלפי הראשון. במצב זה הראשון צריך אמנם לשלם, אך לא מתוך חובה לשני, אלא כדי לצאת ידי חובתו כלפי שמים. השולחן ערוך בחושן משפט, פוסק כך: "לא תבעו אדם; אלא מעצמו אמר לחבירו הלויתני או הפקדת אצלי או גזלתיך ואיני יודע אם החזרתי לך – פטור. ואם בא לצאת ידי שמים – חייב לשלם." כלומר, אם אדם יודע שהיה לו חוב, אך לא יודע אם הוא פרע אותו, או השיב את הגזילה, תשלום החוב איננו לאדם השני, אבל יש לו חוב כלפי ה', ולכן הוא חייב לשלם לאדם השני. אבל, מוסיף השולחן ערוך (ראי בהרחבה), במקרה שיש אי ידיעה בשני הצדדים – האדם אומר לחברו "איני יודע" אם הייתה הלוואה או גזילה, והאדם השני לא תבע אותו – הוא פטור אף "לצאת ידי שמים". כלומר, אין שום גדר של חובה. שימי לב שמדובר פה במצב שאדם אחד חושש שאולי הוא לווה או גזל, אבל מכיוון שאין הוא יודע זאת בוודאות, ומכיוון שהצד השני לא רואה עצמו כתובע, או נפגע, אין אפילו גדר של חובה כלפי ה'.
כאמור, המקרה שלך לקוח מתחום גרימת הנזק, ולא מתחום הגזילה, ההלוואה והשומרים, שיש בהם ספק לגבי בעלות על דבר בעל ערך כספי. אבל ייתכן להשוות בין המקרים כי את חוששת שאת בעלת חוב כגורמת נזק. אם נחיל את גדרי הדין במקרה ההלוואה והגזילה על הנזק, הרי שבמקרה שלך את פטורה לגמרי, גם מחוב כלפי האדם שאינך יודעת אם הזקת לו ומה זהותו, וגם כלפי שמייא.
אבל יש לשים לב: כאשר ההלכה מדברת בלשון של "חייב" או "פטור" היא עדיין לא אומרת שמעשה מסוים הוא "מותר". היא רק אומרת, שאין חובת כפרה או ענישה על האדם, לא משמייא, ולא על ידי בית דין. ובכל זאת נעשה מעשה הדורש את התייחסותינו, כי במקרה הזה אולי עברנו על מצוות ה' לעשות תמיד את המעשה הישר והטוב. במקרה הזה אנו יכולים לקחת על עצמינו מעשה שהוא מעבר לחובה הפורמאלית, ההלכתית או המשפטית. את יכולה כמובן לקחת על עצמך כל מעשה טוב, כדי להוסיף טוב בעולמו של הקדוש ברוך הוא, כדרך של כפרה. לדוגמא, במקרה שלך, מאחר שהמעשה עליו את מתחרטת קשור לנושא הזהירות בדרכים, ייתכן שתרגישי שנכון לך לתרום מכספך או מזמנך לצורך פעילות הקשורה בנושא זה. בכך תעזרי למנוע מקרים דומים למקרה שלך, ואף תתרמי לשמירה על חיים אדם.
ומכאן לנקודה השנייה, שגם היא קשורה לעשיית הטוב מעבר לחובה הנדרשת. אנחנו נמצאים בעיצומם של ימי התשובה. אחת המשימות שלנו היא לבקש מחילה מאנשים שפגענו בהם שהרי "אין יום הכיפורים מכפר עד שירצה את חברו". והנה את נמצאת במצב שאת לא יכולה לבקש מחילה מאדם שפגעת בו כי אין את יודעת אם פגעת, ובמי. אך את עשויה לבחור למנף תחושות אלה לעבודה על היכולת שלך למחול.  מנהג טוב לצורך זה הוא למחול בליבנו באנשים שפגעו בנו, למרות שלא פנו אלינו בבקשת מחילה. ואכן, הרמב"ם בהלכות דעות בפרק הששי (ראי בהרחבה), אומר שזוהי מידת חסידות למחול לאדם שפגע בנו ולא ביקש סליחה.
אני מאחלת לך שתרבי טוב בעולמו של הקב"ה, ותמצאי את השלווה הראויה לקדם את ימי הסליחות והרחמים הבאים עלינו לטובה.
חנה
 
הרחבה:
    תשלום חוב
משנה בבא קמא פרק י' משנה ז'
האומר לחבירו: גזלתיך, הלויתני, הפקדת אצלי, ואיני יודע אם החזרתי לך אם לא החזרתי לך — חייב לשלם. אבל אם אמר לו, איני יודע אם גזלתיך, אם הלויתני, אם הפקדת אצלי, פטור מלשלם
תלמוד בבלי, מסכת בבא קמא דף קי"ח ע"א
משנה: האומר לחבירו גזלתיך הלויתני הפקדת אצלי ואיני יודע אם החזרתי לך אם לא החזרתי לך חייב לשלם אבל אם אמר לו איני יודע אם גזלתיך אם הלויתני אם הפקדת אצלי פטור מלשלם:
גמרא: איתמר מנה לי בידך והלה אומר איני יודע רב הונא ורב יהודה אמרי חייב ור"נ ור' יוחנן אמרי פטור רב הונא ורב יהודה אמרי חייב ברי ושמא ברי עדיף ר"נ ור' יוחנן אמרי פטור אוקי ממונא בחזקת מריה
תנן אבל אם אמר לו איני יודע אם הלויתני פטור.
ה"ד אילימא דלא קא תבע ליה רישא נמי דלא קא תבע ליה אמאי חייב אלא דקתבע ליה וקתני סיפא פטור מלשלם לא לעולם דלא קא תבע ליה ורישא בבא לצאת ידי שמים
איתמר נמי א"ר חייא בר אבא א"ר יוחנן האומר לחבירו מנה לי בידך והלה אומר איני יודע חייב בבא לצאת ידי שמים:
שולחן ערוך חושן משפט סימן ע"ה, סעיף י
לא תבעו אדם אלא מעצמו אמר לחבירו הלויתני או הפקדת אצלי או גזלתיך ואיני יודע אם החזרתי לך פטור ואם בא לצאת ידי שמים חייב לשלם
אבל אם אמר איני יודע אם הלויתני או אם הפקדת אצלי או אם גזלתיך הואיל ובלא תביעת אדם אמר כן פטור אף לצאת ידי שמים:
הרב יהודה אודסר, ספק פגיעה ברכב חונה
https://www.yeshiva.org.il/ask/102792
 
    למחול לפוגע ללא בקשת מחילה:
תלמוד בבלי, מסכת מגילה דף כ"ח ע"א:
שאלו תלמידיו את רבי נחוניא בן הקנה במה הארכת ימים אמר להם מימי לא נתכבדתי בקלון חברי ולא עלתה על מטתי קללת חברי וותרן בממוני הייתי … ולא עלתה על מטתי קללת חברי כי הא דמר זוטרא כי הוה סליק לפורייה אמר שרי ליה לכל מאן דצערן (תרגום: רבי נחוניה בן הקנה נהג כמנהג מר זוטרא שכל ערב כשעלה על מיטתו היה אומר שהוא סולח לכל מי שציער אותו במשך היום)
רמב"ם, הלכות דעות פרק ו', הלכה ט'
מי שחטא עליו חבירו ולא רצה להוכיחו ולא לדבר לו כלום מפני שהיה החוטא הדיוט ביותר או שהיתה דעתו משובשת ומחל לו בלבו ולא שטמו ולא הוכיחו הרי זו מדת חסידות. לא הקפידה תורה אלא על המשטמה.
 
 
 ### שאלה  
 אז ככה: אנסה לכתוב בצורה הכי מכובדת ומדוייקת שאוכל
אני מאוננת. בתחילת גיל ההתבגרות, כשיצר המין התחיל להופיע פעמים רבות עשיתי את המעשה בתדירות גבוהה יחסית. עם הזמן ככל שהתבגרתי הדבר התמתן וקיום המעשה הוא בתדירות נמוכה בהרבה.
אני מנסה להיות טובה יותר, להתקרב יותר לקב"ה, להשתדל לעשות טוב בעולם ולעצמי, אך כל פעם לאחר קיום המעשה אני מרגישה פשוט נורא! כאילו עשיתי חטא חמור שאין דרך חזרה ממנו, שאיכזבתי את הקב"ה ואת עצמי,
ודבר חשוב- אני מרגישה שאין לי בכלל את הזכות להרגיש ככה ולבקש סליחה מה' על עשיית המעשה הזה, מכיוון שידעתי שאסור לעשות אותו, שאסור לחשוב מחשבות אסורות, אבל בכל זאת עשיתי את זה. זה גורם לי להרגיש חצופה, וכפויית טובה. אודה מאוד לעזרה, איך אני עוזרת לעצמי להפסיק לאונן ולהכניס לעצמי מחשבות לא טובות לראש, והאם החשיבה שלי מוטעית או צודקת.
דבר נוסף שאשמח להתייעץ איתו:אני נמשכת לגברים ואני רואה את עצמי בע"ה מקימה בית ומשפחה עם גבר שאוהב, אך כשלפעמים באות לי מחשבות לא צנועות זה בעיקר על נשים
האם זה מעיד משהו? האם זה נורמאלי?
תודה רבה ויום טוב:)
 . ### תשובה  
 שלום וברכה.
ראיתי את שאלתך החשובה, ואני רוצה קודם כל להביע הערכה אלייך על היכולת לשאול בכנות ובפתיחות, ועל היכולת להיות מודעת לתהליכים המתרחשים בגופך ובנפשך.
מה שאת מתארת הוא תהליך טבעי. בורכת בגוף בריא ובחשק שהוא כשלעצמו טבעי ותקין. גם השתנות החשק והמינון המשתנה שלו בשלבי חיים שונים – הוא טבעי.
את מתארת ייסורי מצפון על מעשה אסור ומחשבות אסורות, ואיני בטוחה למה כוונתך. מבחינת יחס ההלכה לאוננות נשית, אני מציעה לראות את תשובתה של הרבנית חנה גודינגר (דרייפוס) כאן המפרטת את הדיון ההלכתי בנושא, על מקורותיו – מן הדיון עולה שגם אם יש קולות המבקשים לאסור אוננות נשית, הרי שיש די מקום להיתר, גם בדרך המלך.
אני מבקשת להניח כאן את העובדה שאמנם אוננות זהו המושג המקצועי בו נהוג להשתמש גם ביחס לגברים וגם ביחס לנשים, אך למעשה מקור המילה אוננות הוא במעשיהם הפסולים של ער ואונן, ששיחתו את זרעם ארצה – דבר שכמובן אינו אפשרי אצל נשים. לכן, אני מציעה להשתמש במקומו במושג 'עינוג עצמי' עבור נשים.
חשוב לומר שאצל נשים, בשונה מגברים, עצם פעולת החיכוך לשם הנאה לכשעצמה אינה אסורה, וכך למשל בתוך הקשר הזוגי שבין איש לאשתו, היא חלק מרכזי מן הדרך של האישה להגיע לסיפוק ולתחושת חיבור ואהבה עם בן זוגה, בין אם מדובר במגע מאת בן הזוג, ובין אם מדובר בעינוג עצמי (זאת בשונה מאוננות גברית, שבה התכוונות להגעה לשיא ולשפיכה שלא בעת החיבור היא אסורה, גם אם זה בהשתתפות ובמגע בת הזוג). פעמים רבות מגע של האישה בעצמה הוא הכנה לקשר הזוגי, בין אם מדובר בטווח הקרוב – לקראת מפגש סמוך עם בן הזוג, ובין אם מדובר בטווח הרחוק יותר, כהכנה לזוגיות – בצורך של האישה להכיר את עצמה, את גופה, ואת המיניות שלה. השאלה היא פעמים רבות שאלה של הקשר, יותר מאשר שאלה של עצם הפעולה או הסיפוק הנגרם ממנה.
ודאי שהשאיפה היהודית היא שמימוש המיניות יהיה במסגרת זוגית ובחיים של קדושה, ועדיין, ההיכרות והחיבור של נשים לעצמן, למיניות שלהן ולכוחות הגופניים הטמונים בהן, גם לפני הנישואים, עשויים להביא לברכה גם להן כנשים שלמות בפני עצמן, וגם בהמשך חייהן ובשלב הקמת הבית.
מכאן והלאה שאלת המינונים והשאלה מתי מדובר בהיכרות בריאה עם הגוף, ומתי מדובר בהיסחפות אל מחוזות לא רצויים גופנית, נפשית או רוחנית – היא שאלה שאין לה תשובה אחת, וגם העוסקות בהדרכת מיניות, חלוקות ביחס אליה.
אם את מרגישה שקשה לך להגדיר לעצמך את המינונים הנכונים עבורך, כדאי לפנות לאשת מקצוע בתחום, מטפלת/יועצת מיניות מוסמכת שהיא אישה יראת שמים, שתוכל להדריך אותך באופן שיהיה טוב לגופך ולנפשך. אם את מרגישה שהנושא נוכח במחשבותייך ומכתיב את סדר היום שלך באופן אינטנסיבי – מומלץ מאוד לפנות לייעוץ של מטפלת מינית. (ראי למטה הפניות לארגונים רלוונטיים). אם יש בסביבתך דמות מבוגרת שאת מרגישה שתוכלי לשתף אותה – אמא, מחנכת לשעבר או יועצת, תוכלי לשאול אותה כיצד להגיע לייעוץ כזה.
 
אשר להרהורים: הגוף הנפש והמחשבה מחוברים, וחלק מן התהליך הטבעי הוא מחשבות המלוות את הגוף. איני יודעת למה כוונתך ב'הרהורים אסורים'. יש הבדל גדול בין מחשבה של אישה על גבר שאינו בן זוגה, לבין מחשבות מופשטות וכלליות יותר, שאין להן מושא דמיון ספציפי, והמיקוד שלהן הוא בגופך שלך. (תוכלי לקרוא בהרחבה בנושא זה באתר כאן)
איני מטפלת מינית, ואיני מתיימרת לנתח את משמעות העובדה שאת חושבת דוקא על נשים (אולי כדי להימנע כרגע מלחשוב על גבר באופן לא רצוי?), אבל עצם העובדה שנשים מופיעות במחשבותייך, אינה אומרת בהכרח דבר כזה או אחר.
 
מעבר לכל האמור לעיל, וכפי שכתבת בעצמך, יש בך בקשת אלוקים ובקשת טוב, שהן ודאי נפלאות. השאיפה שלנו להיטיב את עצמינו, ברוכה תמיד.
עם זאת, נראה לי ששפטת את עצמך מדי בחומרה, וממה שאת מתארת, נשמע שלא מדובר בחטאים איומים, ושאין מקום לתחושות קשות של אשמה, כפיות טובה או חוצפה, גם אם יש לך רצון להיות יותר זהירה בנושא, ולוודא שאת בדרך נכונה.
התשובה נכתבה בהתייעצות עם מטפלות מיניות מוסמכות.
לקבלת ייעוץ מיני אפשר לפנות למרכז יהל או מרכז רותם.
אני מאחלת לך רוב טובה ושמחה בגופך ובנפשך, ושתזכי בע"ה לחיים של זוגיות בריאה, מלאה ואוהבת.### שאלה  
 שלום לכבוד הרבנית , אני בן 15. האם יש בעיה שיהיה קשר בין גבר ואישה בגיל זה?
 . ### תשובה  
 הלוואי והייתה תשובה פשוטה לשאלה ששאלת. אולם הרצון לברר, לדעת ולהבין יותר, זוהי הדרך הישרה בעבודת ה'. 
כפי שזה נשמע, אתה נמצא בעיצומו של גיל הנעורים. זהו גיל נפלא, מעניין וגם קצת מורכב והפכפך. אתה מגלה שיש לך כוחות ויכולות שלא הכרת עד היום. אתה נחשף לצדדים שונים של אישיותך- חברתית, ערכית, רוחנית ובכלל התעניינות בעולם הגדול.
במקביל, אתה מוצא את עצמך בחיפוש עצמי פנימי מתמיד. לעתים מכאיב. השאלה "מי אני באמת?!" נוכחת יותר בחייך. ואתה פוגש שאיפות חדשות, מבקש מפגשים חדשים, רוצה ומשתוקק. 
חלק מאותן חוויות חדשות של גילוי גוף ונפש זו ההתעניינות המרגשת בקשר עם בנות. 
הסקרנות וההתרגשות במחשבה על קשר הן אמיתיות ואי אפשר להכחיש את המוחש. תחושות אלו עוזרות לנו להיפגש עם דברים גדולים ועצומים בתוכנו ובחיים.  
קשר בין גבר ואשה אין בו בעיה ואסור שיתפס כבעיה, להוציא כמובן מקרי קיצון של ניצול, אלימות וכדו'. קשר בין איש ואשה הוא טבעי ושייך לאורח חיים בריא ברצון למצוא אהבה, חברות, זוגיות ושותפות. 
את ההתרגשות שבמציאת בת הזוג מביע האדם הראשון בראותו לראשונה את האשה/חוה באומרו: "זאת הפעם עצם מעצמי ובשר מבשרי" (בראשית ב' כג'). הרב מרדכי ברויאר ז"ל אמר שזהו שיר האהבה הראשון בתנ"ך. 
שאלתך, עם זאת, מבקשת לברר האם קשר בגיל צעיר יותר בין נער ונערה הוא רצוי, ראוי ומומלץ או שמא יש להימנע ממנו. 
התורה מלמדת אותנו כבר בפרשת בראשית שהחיבור בין איש ואישה מגיע לשיאו ברצון לקשור חיינו זה בזו, בברית הנישואין: "על כן יעזוב איש את אביו ואמו ודבק באשתו והיו לבשר אחד" (בראשית ב' כד'). יצירת הברית היא העלאת הזוגיות למקום בו גוף ונפש שניהם, הם מבע של קדושה. 
במסכת אבות ממליצים חכמים על גיל שמונה עשרה כגיל המתאים לנישואין ("בן שמונה עשרה לחופה", אבות ה כא) או לכל הפחות הגיל המינימאלי. למיטב הבנתי הגיל הזה נקבע על פי מציאות בה חכמים חיו, שבה אכן זה היה הגיל בו אדם כבר נחשב בוגר ויכול לבנות עצמו בצורה בריאה ונכונה לצד בת זוג, עם כל האחריות הכרוכה בחיי נישואין ועם כוחות הנפש הראויים. 
היום כנראה ההבשלה לבגרות זו לוקחת יותר זמן, ועל פי רוב גיל הנישואין מאוחר יותר – מה שמשאיר מקום לרצון או לצורך בחברות, לעתים ארוכת שנים, לפני שמתחתנים.
המורכבות מתחילה מכך שההתעוררות בגיל הנעורים למפגש עם המין השני נפגשת עם ציפייה דתית להתאפק ולכבוש את היצר, כמצופה מאנשים עובדי ה'.  שמירת נגיעה היא אתגר לא פשוט שגם הוא חלק ממערכת השיקולים שעל כל אחד ואחת לשאול עצמם כאשר הם שוקלים חברות עם בן/בת. 
רוב הנוער מגבש את אישיותו בשנים שבין גיל  13 ל-21, בתיכון, הישיבה/המכינה/מדרשה והשירות הצבאי והלאומי. בשנים אלו אנו לומדים להכיר לעומק את פנימיותנו ואישיותנו, לפתח את עצמנו ולהתקדם במידות טובות ובתובנות חשובות. השאלות הגדולות של החיים הולכות ומתגבשות; אמונה דתית, השקפה חברתית ופוליטית, תחומי עניין, סדרי עדיפויות ועוד ועוד. כמובן ששאלת בן/בת הזוג העתידיים, זהותם, אופיים וכדו' גם היא מרכזית מאד. 
השאלה קשורה במיוחד גם לבירור של מי אתה ומי אתה רוצה להיות, ואיך אתה תופס את הקשר בין בן לבת כבר היום.
ולכן, לענ"ד אין תשובה אחת נכונה. זו שאלה מאד אישית שכל נער ונערה צריכים לשאול את עצמם : מהי משמעותו של קשר עבורי? מהו הרצון? 
האם יש סקרנות לבדוק את עולם המבוגרים ולחקות את הקשרים שלהם? האם המניע הוא מעמד חברתי? סקרנות בריאה להכיר את המין השני? חיפוש אחר קשר נפשי עמוק, רצון לקרבה גופנית? על מה אני מוותר? מה אני מרוויח?
אנו חיים היום בתקופה שונה מאד ממה שהיה בעבר. גברים ונשים בכל חברה אנושית נטו למעט בהתערבבות, ועל פי רוב ההורים הם שהיו אחראים על מציאת בן/בת זוג לילדיהם. כאמור, הדברים השתנו מאד והמציאות בה אנו חיים היא מעורבת כמעט בכל מקום. בלימודים בית הספר לפחות עד גיל מסוים, בתנועת הנוער, בסופרמרקט, בבנק, באוניברסיטה, במקומות העבודה ועוד. כבר לא מוזר לשוחח עם בני המין השני וליצור ידידות. אפשר לומר שאנו חיים בזמן בו הקשר בין המינים 'מנורמל', לא יוצא דופן ובהחלט יכול להיות מכבד. יתרה מכך, יתכן שבחברה כזו יש בריאות מסוימת, והחיים בה מאפשרים התמודדות טובה יותר עם אתגרי העולם הקיימים היום. 
ההלכה נתנה ביטוי של התייחסות הלכתית מחמירה וחשדנית כלפי חברה מעורבת, בחשש להרהורי עברה שאף יכולים להוביל לחיים בחטא. אולם, במציאות שנוצרה כיום מתוך ההיחשפות האחד לשנייה והמורגלות בין נשים לגברים נוצר מצב בו גם ההלכה מכירה בכך שיש פחות הרהורי עברה  במפגשים. 
אתן לך דוגמה אחת מיני רבות (להרחבה אפשר לראות את תשובת השרידי אש על חברת נוער מעורבת, תשובת הרב משאש על כיסוי ראש לאשה ועוד) – בעבר כתבו הפוסקים שלא לברך 'השמחה במעונו' בחתונה מעורבת או בחגיגת 'שבע ברכות' מעורבת, משום שיש שם הרהורי עבירה. כבר במאה ה16 כותב רבי מרדכי יפה בעל 'הלבוש'  (בליקוטי מנהגים שבסוף 'לבוש החור' על או"ח, סעיף לו. דבריו הובאו להלכה גם בפתחי תשובה לשו"ע אבן העזר שם סוס"ק יח.): "אין נזהרין בזה עכשיו ואפשר משום שעכשיו מורגלות הנשים הרבה בין האנשים ואין כאן הרהורי עבירה כל כך… מתוך רוב הרגלן בינינו וכיוון דדשו, דשו". כלומר בגלל המציאות שנוצרה יש פחות הרהור בין המינים במפגש רגיל ולכן אפשר לברך 'השמחה במעונו' בסעודה מעורבת. תלמידיו של הרה"ג הרב רבינוביץ 'זצ"ל – ראש ישיבת ההסדר 'ברכת משה' – מספרים כי לא פעם אמר להם שיש ליצור מציאות של חברה מעורבת על חברות בין בן לבת בגיל הנעורים על  מנת להגיע למצב כזה, בו אפשרי לא להתרגש ולהיות מלאי הרהורי עבירה מכל מפגש או דיבור עם בני המין השני. גישה זו דוגלת לכתחילה במציאות שבה אנו חיים היום, בחברה מעורבת בתנועות הנוער, תוך שמירה על גדרי ההלכה (כגון איסור נגיעה) . חשוב לציין כי אין הכוונה לעודד חברות בין בן לבת או פעילויות היוצרות מתח מיני.
המושג יצר אינו שלילי! הוא מלשון "יצירה". היצרים הם כוחות שדוחפים אותנו ליצור ולפעול במציאות. אנשים שונים הם בעלי יכולות ביטוי שונות של יצירה. היצרים שלנו הם המעוררים אותנו אל מול מוסיקה נפלאה, נוף מפעים, יצירת אומנות או משהו טעים לחיך. חיים של תורה ומצוות הם ריקוד מופלא של גוף ונפש של רצון וחופשי וקבלת עול מלכות שמים.  
קשר זוגי הוא אחד הדברים היפים והנעלים שכל אחד מאיתנו מייחל לעצמו. בקשר זוגי טוב יש מי שמקשיב לנו, מכיל אותנו, הופך אותנו לטובים יותר. בקשר זוגי טוב יש תחושה של מנוחה. שלא צריך כל הזמן להסביר מי אנחנו ומה אנחנו.
מאידך, קשר זוגי הוא גם מלא התמודדויות. שני יחידים שביחד בונים משהו משותף שהוא אחד, כשכל אחד מגיע עם עולם ערכים משל עצמו, וביחד, על אף כל המפריד, מנסים לגשר ולחבר.
המלצתי היא שאם אתה רק בשלב השאלה ומבקש להבין אם זה מתאים לך, חכה מעט. המתן והתבונן. 
אתה נמצא בשלב קריטי של ההיכרות עם עצמך, עובר משלב הילדות לשלב של אדם בוגר שרואה ומבין שיש מורכבויות. אני מאמינה שאחרי שתלמד להכיר את עצמך ואת הרצונות שלך, תהיה הרבה יותר מוכן ובשל לקשר זוגי שגם בע"ה יוביל לחתונה והקמת משפחה של ממש. אבל בשביל זה צריך להגיע שלב מקדים. שלב של התפתחות אישית.
אם אתה כבר בתוך קשר במציאות, בין של חברות בין של ידידות או אפילו 'רק' התאהבות, אל תישאר לבד עם החוויה. שתף הורים, אחים/אחיות, רב, מורה או כל מבוגר בעל ניסיון שאתה סומך עליו ומעריך.  קשר בין בן לבת, בחור ובחורה, איש ואשה הוא כסולם המוצב ארצה וראשו מגיע השמים. וכמו בכל מסע מוצלח עדיף שיהיה לצידך מורה דרך שמכיר אותך היטב ויודע לתת לך עצות טובות ומיטיבות. 
למרות המורכבות זהו גיל נפלא שנכנסים אליו כילדים, ויוצאים ממנו- בעזרת ה´- אנשים בוגרים, בעלי אישיות מעוצבת יותר ועם כיוון ברור יותר לחיים. 
מאחלת לך מכל הלב ברכה והצלחה, 
ושנה טובה ומתוקה 
יפית### שאלה  
 האם מותר לאחר הפסח במשך השנה לקנות מזון לחיות כמו חתולים לא נטול חמץ שלא ידוע אם נמכר בפסח במכירת חמץ לגוי האם חל עליו איסור של חמץ שלאחר הפסח והאם בשאר השנה גם חל איסור זה במידה וזה אותו אוכל שהיה מפסח האחרון?
תודה מראש.. ### תשובה  
 אוכל לחתולים הוא תערובת חמץ שאסורה בפסח ולאחריו.
מהי תערובת חמץ האסורה?
השו"ע באו"ח סימן תמז סעיף א כותב: חמץ בפסח אוסר תערובתו …במשהו אפילו בהנאה".
והרמ"א מגיה: וצריך לשרוף הכל
כלומר: לפני הפסח, אם התערב רכיב חמץ בשאר דברים שאינם חמץ ולא היה בשאר הרכיבים כדי לבטל את רכיב החמץ בשישים הרי זו תערובת חמץ שדינה כחמץ ממש.
במקרה שהיה לפני הפסח כדי 60 בשאר המרכיבים כדי לבטל את רכיב החמץ הרי שזו תערובת שמותר לקיימה בפסח ואין צורך לבער או למכור אותה לגוי.
 
מחלוקת הפוסקים האם מותר להשתמש בה בפסח עצמו ונוהגים להחמיר.
אוכל לחתולים עשוי לרוב מתערובת של דגנים, חלבונים מן החי והצומח ושומן. הדגנים הם לרוב תירס או חיטה או תערובת של שניהם גם יחד ותופסים חלק נכבד מאחוז התערובת. דהיינו –  אין סיכוי שהם התבטלו בשישים בשאר המרכיבים והרי זו תערובת חמץ שנאסרה ויש לשרוף או למכור אותה לגוי. כמו"כ דין התערובת לאחר הפסח (באם לא נמכרה לגוי) כדין חמץ שעבר עליו הפסח ואסורה באכילה והנאה.
כפי שראינו, השו"ע מבאר שתערובת זו אסורה גם בהנאה כדין חמץ גמור, ולכן, גם אם אינך אוכל את תערובת החמץ הרי שאין לתיתה לבעלי חיים משום שאתה נהנה מאכילתם זו.
לסיכום –  יש לשרוף או למכור לגוי את המזון לחתולים שכבר יש בבית ולקנות חדש רק ממקום שיש לו אישור מכירת חמץ, כדין כל חמץ גמור.
 
בברכה### שאלה  
 לפני כמה ימים במהלך הלילה חלמתי את החלום הבא:
את התחלת החלום אני לא זוכר, בהמשך החלום חלמתי על כך שאמא שלי הלכה על הדופן החיצוני של המרפסת שלנו בבית ואני הייתי לידה, היא לא הצליחה להחזיק את עצמה ועמדה ליפול ואני ניסיתי להחזיק אותה שלא תיפול מהמרפסת והיא אמרה לי להיכנס לתוך הבית כי היא הולכת ליפול והיא לא רוצה שאני אראה את זה וגם מתי שהיא תיפול כל המרפסת שלנו תיפול ביחד איתה ואז נתתי לה נשיקת פרידה ונכנסתי לבית והיא נפלה ומתה ואני התעוררתי מהחלום.
האם יש הסבר למה חלמתי חלום על מוות על קרוב משפחה מדרגה ראשונה שלי?
החלום הזה באמת הפחיד אותי, האם יש לזה משמעות?
 . ### תשובה  
 שלום וברכה
במסכת ברכות דפים נה – נו מופיעות מספר דרכים והתמודדויות שונות של חכמים לחלומות ופתרונם. משלל הסיפורים והאמירות אפשר להעלות כמה הצעות עיקריות שתוכל להיעזר בהן בהתמודדות עם הרגשות המבלבלים שעורר בך החלום.
רב חסדא, שפותח את הסוגיה, מורינו שחלום שלא נפתר (שלא ניתן לו פירוש), כאגרת שלא נקראה. דהיינו: שפתרון החלום יוצר את משמעותו. רב חסדא מוסיף ואומר שחלום רע עדיף על חלום טוב (!) משום שהוא מביא את האדם להרהורי תשובה מה גם שהצער שהאדם מצטער ממה שחזה בחלום רע, או השמחה שהוא חווה מחלום טוב הם בעצמם התגשמות החלום.
כביאור לדבריו של רב חסדא נראה, שהוא אינו ממהר לחפש פתרונות לחלום – הן חלום טוב, הן חלום רע משום שעדיף שהחלום יישאר בעולם החלומות ואנשים יחיו את חייהם המציאותיים ולא יהיו מוכתבים ע"י מראות לילה מסוג זה או אחר. די לו לאדם במה שהחלום מצער אותו כדי להגיד שחלום זה התגשם משום שבעבור זה חלם את אותו חלום רע, ואל לו לחפש פתרונות נוספים.
הסוגיה ממשיכה ומציעה בשם רבי יוחנן שאדם הרואה חלום ונפשו עגומה ממנו, יטיבנו בפני שלשה. דהיינו, ילך ויעשה הטבת חלום בפני שלשה. אין הכוונה שיספר את החלום והם יציעו פתרון מיטיב אלא שכלל לא יספר את מהלך החלום אלא יגיד: 'חלום טוב חזיתי' והשלושה יענו ג' פעמים: 'טוב הוא וטוב יהיה, הקב"ה יעשה אותו טוב, שבע פעמים יגזרו עליך מן השמים שיהיה טוב, ויהיה טוב'.
הרב עובדיה יוסף זצ"ל מסביר ששורש הדבר שהטבת החלום מועילה, הוא משום שפתרון החלום במציאות, תלוי בפתרון החלום שיפתרוהו בני אדם, כמו שאמרו בגמרא (ברכות נה:), כל החלומות הולכים אחר הפה, כלומר, אחרי הפתרון. ומכיון שאומרים לו בסדר ההטבה שחלום טוב חלם, הדבר משפיע להיטיב את החלום.
השו"ע (או"ח רכ א) מביא זאת להלכה: 'החולם חלום רע, יבוא בשחרית בפני שלשה מידידיו ויאמר את נוסח ההטבה'.
הייתי מציעה שתעשה הטבת חלום (גם אם לא אמרת לשלשה מידידך בבוקר מיד שאחרי החלום) לא מאוחר לעשות זאת עדיין.
אנא ראה כאן קישור לנוסח הטבת חלום.
כמובן שיש זווית נוספת והיא הצד הפסיכולוגי האישי של כל אחד ואחת הגורמים לנו לחלום חלומות מסוימים. לעיתים, החלומות מצביעים על דברים רעים שאנו חוששים שיקרו או דווקא דברים טובים שאנו מייחלים להם והחלומות אינם מספרים או חוזים אירועים ממשיים. לכן במקומך, הייתי שואלת את עצמי האם השתנה משהו בקשר בינך לבין אמא? האם לאחרונה יצאת מהבית (אולי לפנימיה?) האם לא קרה דבר אלא אתה עובר משהו, או חל איזשהו תהליך משמעותי בחייך שאמך אינה חלק ממנו? כמובן שאין אלו בבחינת הצעות לפתרון החלום אלא נסיון להבין מה מטריד אותך שיכול לגרום לחלום כזה בלילה ולהציע שיחה עם בן משפחה קרוב (לא אודות החלום דווקא אלא על שינויים בחיים) או אפילו עם אמא.
 
מקווה שדברי היו לעזר
חלום טוב ראית
כל טוב
שורלה
 ### שאלה  
 מה חמור יותר – עירוב בשר בחלב או הלבנת פנים?. ### תשובה  
 איסור הלבנת פנים נלמד מן הפסוק "לא תשנא את אחיך בלבבך הוכח תוכיח את עמיתך ולא תישא עליו חטא" (ויקרא יט:יז). חכמים דורשים שמצווה להוכיח אדם אחר אך יש לעשות זאת בנועם ובאופן בו הדברים יעלו על ליבו ולא יביישו אותו. "יכול אפילו את מוכיחו ופניו משתנות? תלמוד לומר 'ולא תישא עליו חטא' (ספרא, קדושים,ב) דהיינו: מצוות התוכחה יכולה להפוך לחטא כאשר מכלימים ופוגעים. מכאן נלמד שזהו לאו מן התורה, או, איסור, לבייש אדם אחר (רמב"ם ספר המצוות, סמ"ג, ספר החינוך)
חכמים מפליגים בחומרת איסור הלבנת פנים: הגמרא בברכות מג ע"ב לומדת ממעשה תמר ויהודה שתחת לבייש את יהודה, תמר מעדיפה לשלם בחייה. ואומרת הגמרא: "נוח לו לאדם שיפיל עצמו לכבשן האש ואל ילבין פני חברו ברבים".
ר' אלעזר המודעי במשנה מסכת אבות ג:א סובר כי המלבין פני חברו ברבים אעפ"י שיש בידו מצוות ומעשים טובים, אין לו חלק לעולם הבא.
כמו"כ הגמרא בבבא מציעא נ"ח ע"ב מביאה את המימרא המפורסמת "כל המלבין פני חברו ברבים כאילו שופך דמים" משום שכשאדם נפגע קשות הרי הוא מחוויר וכל הצבע נעלם לו מהפנים ונחשב הדבר כאילו שפכת את דמו.
מכל שהובא כאן עולה שחז"ל ראו בביוש אדם אחר איסור חמור, על אף שהגמרא אומרת שאין מקבלים עליו מלקות משום שהוא לאו שאין בו מעשה. כלומר: דיבור אינו מעשה של ממש ולכן אי אפשר ללקות עליו. אולי משום כך ראו חז"ל להדגיש ולהזהיר כי בכוחן של מילים לגרום לדברים חמורים הרבה יותר ממעשים..
 
איסור אכילת בשר וחלב שהתבשלו יחד הוא מדאורייתא. הוא כולל את בשרן של כל הבהמות הטהורות עם החלב שלהן. יש בו גם איסור על הבישול עצמו (גם אם לא אכלת) וגם איסור הנאה מהתערובת (בין איסור הנאת אכילה או כל הנאה אחרת כדוגמת: נתינה לכלב לאכול או מכירת התערובת).
איסור זה מובא בתורה שלש פעמים (שמות כג:יט, שמות לד:כו, דברים יד:כא). האיסור הוא לאו מן התורה שיש בו מעשה (מעשה האכילה עצמה או הבישול עצמו או הנאה בפועל אחרת) ולכן לוקים עליו.
איסור לערב בשר וחלב שלא נתבשלו יחד הוא מדרבנן  והוא חלק מגדרות שחז"ל הוסיפו על האיסור המקורי בתורה הכולל גם הרחקה של מאכלי בשר ממאכלים חלביים כשאוכלים סביב שולחן אחד, הפרדה בין כלי בשר לכלי חלב והמתנת זמן בין אכילת בשר לחלב (משך ההמתנה – כל קהילה לפי מנהגיה).
 
יוצא מכל מה שאמרנו שיש לנו איסור לאו של אכילת בשר בחלב שיש בו מעשה שלוקים עליו והוא נראה חמור יותר למול איסור דאורייתא של הלבנת פנים שאין בו מעשה ולכן אינו בר ענישה ולכאורה נראה שהוא קל יותר. ואם התכוונת לאיסור דרבנן של עירוב בשר וחלב הרי שהוא איסור קל אף יותר.
אך יחד עם ההשוואה הזאת נראה שאיסורים אלו אינם באמת ברי השוואה. חז"ל הפליגו בחומרת איסור הלבנת פנים אולי דווקא בגלל שאין אדם לוקה בגינו. יחד עם זאת אין זה אומר שלמול הלבנת פנים יש להקל ראש באיסור אכילת בשר בחלב שהוא לאו מפורש וברור.
לא הייתי בטוחה לגבי מה עומד מאחורי שאלתך אבל אם כוונת השאלה הייתה האם עדיף שלא להלבין פניו של אדם במקרה שעירב בשר וחלב ועכשיו האוכל עומד לפניך הרי שהייתי מוסיפה עוד קריטריונים לבירור. האם יש בסביבה אנשים אחרים שעדים לסיטואציה הלא נעימה הזו? האם יש אוכל אחר שאת יכולה לאכול בנוסף למה שעורבב באיסור? האם האדם שמנסים להימנע מלפגוע בו יכול להקשיב ולהבין כשתבהירי לו שאינך יכולה לאכול מהאוכל שהכין על אף שייעלב קצת?
היות והרבה נתונים חסרים להבנת המקרה הרי שהייתי מציעה שאם יש אנשים נוספים בסביבה, לקחת הצידה את מי שהכין את האוכל ולנסות להסביר, אם זה אירוע גדול ויש עוד אוכל בסביבה להימנע מהאסור ולאכול דברים אחרים ולהסביר אח"כ. ואם זו סיטואציה של אחד על אחד אז לדבר בכבוד ובנימוס ולהסביר למה אינך יכולה לאכול. בכל שלוש ההצעות לא נראה לי שתגיעי למצב של הלבנת פנים אלא לחוסר נעימות ואולי העלבה של הצד השני אבל לא על זה דיברה התורה כשאסרה הלבנת פנים לענ"ד.
בברכה ושלום
שורלה
 
הרחבות
חומרת איסור הלבנת פנים בחז"ל 
הגמרא בברכות מג ע"ב לומדת ממעשה תמר ויהודה שתחת לבייש את יהודה, תמר מעדיפה לשלם בחייה. ואומרת הגמרא: "נוח לו לאדם שיפיל עצמו לכבשן האש ואל ילבין פני חברו ברבים".
ר' אלעזר המודעי במשנה מסכת אבות ג:א סובר כי המלבין פני חברו ברבים אעפ"י שיש בידו מצוות ומעשים טובים, אין לו חלק לעולם הבא.
כמו"כ הגמרא בבבא מציעא נ"ח ע"ב מביאה את המימרא המפורסמת "כל המלבין פני חברו ברבים כאילו שופך דמים" משום שכשאדם נפגע קשות הרי הוא מחוויר וכל הצבע נעלם לו מהפנים ונחשב הדבר כאילו שפכת את דמו.
 
איסור בישול ואכילת בשר וחלב
איסור זה מובא בתורה שלש פעמים (שמות כג:יט, שמות לד:כו, דברים יד:כא). האיסור הוא לאו מן התורה שיש בו מעשה (מעשה האכילה עצמה או הבישול עצמו או הנאה בפועל אחרת) ולכן לוקים עליו.
יוצא מכל מה שאמרנו שיש לנו איסור לאו של אכילת בשר בחלב שיש בו מעשה שלוקים עליו והוא נראה חמור יותר למול איסור דאורייתא של הלבנת פנים שאין בו מעשה ולכן אינו בר ענישה ולכאורה נראה שהוא קל יותר. ואם התכוונת לאיסור דרבנן של עירוב בשר וחלב הרי שהוא איסור קל אף יותר.
אך יחד עם ההשוואה הזאת נראה שאיסורים אלו אינם באמת ברי השוואה. חז"ל הפליגו בחומרת איסור הלבנת פנים אולי דווקא בגלל שאין אדם לוקה בגינו. יחד עם זאת אין זה אומר שלמול הלבנת פנים יש להקל ראש באיסור אכילת בשר בחלב שהוא לאו מפורש וברור.
 
 
 
 ### שאלה  
 כבוד הרבנית שלום רב
אני עובדת במסעדה, ובטעות חייבתי לקוחה בשישה שקלים יותר שעברו לטיפ שלי. אמרתי לה את זה (כי בהתחלה חשבתי שלקחתי ממנה במקום מחברה שלה) וכמובן אמרתי לבוס שלא ייקח את השישה שקלים האלה לטיפ שלי. כשהגעתי הביתה נתתי צדקה של שישה שקלים, ורציתי לדעת אם זה גזל או לא, מה עליי לעשות כדי לכפר על זה. כי בעצם גביתי ממנה יותר כסף כשלא היה צורך.
 . ### תשובה  
 שלום יקרה
קודם כל אפתח בהרגעה – אין כאן גזל. ואסביר מדוע.
משאלתך עלה שאת הלכת ודיברת עם האישה שגבית ממנה בטעות את שישה השקלים הנוספים. האשה מצידה לא מחתה ולא ביקשה החזר ולכן אין לנו אלא להסיק מכך שהיא מחלה על גביית היתר שנעשתה בטעות. שהרי אם לא – מדוע לא ביקשה החזר במקום? במקרה כזה, אף על פי שבד"כ לא נאמר שאדם מחל על כסף אא"כ אמר זאת במפורש, יש לנו אומדנא (אומדן) המוכיח שהאישה מחלה על שישה השקלים.
מה גם שמי שקיבל את שישה השקלים הם בעלי המסעדה ולא את ולכן במקרה שהאישה הייתה מבקשת החזר, הבעלים הוא זה שהיה צריך לתת לה אותם. אני לא יודעת מה ההסדר במקום העבודה שלך – האם הטיפים הולכים ישירות למלצרים או שבעל הבית מקבל הכל כולל הטיפ ואח"כ הטיפים מחולקים בין כלל המלצרים. בכל מקרה, גביית היתר נעשתה על מנה מהתפריט ולא על הטיפ ולכן יוצא מכך שבעל הבית הוא זה שנהנה משישה השקלים הנוספים.
בנוסף, כשנגבה לפעמים כסף בטעות במסעדות ובבתי קפה, אנשים פשוט מוותרים על השארת טיפ אבל הם היו ממילא מוציאים עוד סך מסוים על הטיפ מעבר לחשבון. כך שבכל מקרה משלמים יותר מהחשבון עצמו ויש להניח שהלקוחה לא ביקשה החזר משום שחישבה את שישה השקלים בתור הטיפ שממילא הייתה משאירה.
בכל מקרה, נראה שהייתה כאן מחילה מצד הלקוחה ואין צורך להחזיר לה את הכסף.
 
ולגבי הפרשת שישה השקלים לצדקה שעשית בבית – במקרה שלוקחים כסף שלא ברור שהלקוח מחל עליו (מה שאין כן במקרה שלך), אין בנתינת צדקה פתרון. יש להחזיר את הכסף לבעליו. צדקה היא מצווה בפני עצמה שאדם מפריש מכספו שלו ולא מכסף שניתן לו בטעות.
שמחתי בשאלתך המפגינה זהירות בממונם של אחרים. "חס הקב"ה על ממונם של ישראל" – זוהי מידה חשובה ויקרה ביותר!
כתיבה וחתימה טובה
שורלה רוזן
 
לעיון: גמרא כתובות קד.
תוספות קידושין מט: ד"ה דברים שבלב
מהרש"ל בפירושו לסמ"ג (עשין מח)### שאלה  
 שלום,
אני בקשר עם בחור ומקווים בע"ה להקים יחד משפחה.
אחד החברים שאל אותנו לגבי בדיקות גנטיות והאמת שלא כל כך ידענו מה לענות. שנינו מכירים את דור ישרים, אבל מרגישים שמגיעים מעולם קצת אחר ולא נשנה את ההחלטה שלנו על סמך הבדיקה. אנחנו גם מרגישים שזה לא הדבר הנכון בעינינו, גם מבחינה השקפתית והלכתית, למרות שלא יודעים בדיוק להכניס למילים את ההסתייגות שלנו.
רצינו לדעת בכל זאת מה אפשר וכדאי לעשות, ומתי.
אנחנו עוד לא מאורסים,אז כנראה שקצת מוקדם לבדוק את הדברים אבל רצינו לברר קצת יותר על הנושא ולדעת מה קיים.
תודה רבה על המפעל החשוב הזה!
 . ### תשובה  
 שלום לך,
אני שומעת משאלתך את תחושת היציבות של הקשר שנבנה ומוביל אותך ואת חברך למחשבות ולשיקולים האחראיים שאת מתארת. אז ראשית ברצוני לשמוח בשמחתך-שמחתכם על קשר אהבה ואמון שנוצר וצומח. זהו דבר נפלא.
לעניין שאלתך:
את אינך שואלת שאלה הלכתית אלא מבקשת מידע כללי על הנושא של בדיקות גנטיות לזוגות, ומתארת תחושת אי נוחות עקרונית מהרעיון של החלטה על נישואין לפי המידע הגנטי. 
לגבי המידע, אנחנו איננו מומחיות בנושא זה. אולם, נוכל לשרטט באופן כללי את המענים הקיימים בנושא זה ואת השאלות הערכיות החשובות, על מנת שתוכלו לחשוב יחד ולפנות למי שיסייע לכם בהתאם.
לגבי אי הנוחות העקרונית, נציע בסיום דברינו נקודת מבט על הנושא.
 
את הנושא הרחב של בדיקות גנטיות ניתן לחלק למספר שאלות עיקריות.
1. מהן ההשלכות של נשאות גנטית אם קיימת?
2. האם המידע הגנטי אמור להשפיע על ההחלטה עם מי לצאת למטרת נישואין?
3. כיצד נכון לנהוג בזוגיות קיימת לקראת נישואין?
מהן ההשלכות של נשאות גנטית אם קיימת? 
את המחלות הגנטיות ניתן לחלק באופן כללי לשתי קטגוריות עיקריות: 
מחלות רצסיביות – שבאות לידי ביטוי רק אם שני בני הזוג נשאים; ומחלות שאינן רצסיביות – שעלולות לבוא לידי ביטוי גם אם רק אחד ההורים נשא.
במחלות רצסיביות, לכתחילה, אם את נשאית של מחלה קשה יצירת קשר זוגי עם מי שנושא את אותה מחלה עלולה להביא להולדת ילדים פגועים מאוד. אולם, גם אם זוג כזה מחליט להינשא, ישנה אפשרות להתייעץ עם גנטיקאים ולהחליט כיצד לפעול – שיטות כגון אבחון טרום השרשתי ואחרות יכולות לאפשר הקמת משפחה בריאה.
במחלות לא רצסיביות – מי שנשא/ית של מחלה עלולה להוריש אותה לילדיה בלי קשר לזהות בן או בת הזוג, ולכן אין משמעות לעובדת הנשאות בבחירת בן/בת הזוג. 
האם המידע הגנטי אמור להשפיע על ההחלטה עם מי לצאת למטרת נישואין?
לפיכך, יש שרוצים לבדוק את המידע הגנטי לפני ההחלטה על יצירת קשר זוגי, כדי להימנע ממורכבויות. לצורך כך קיים מכון "דור ישרים", שבו אין אפשרות לקבל את המידע הגנטי שלך, אלא רק האם יחיד מסויים מתאים לך או לא מתאים מבחינת הנשאויות שלכם. 
למי שמחליטים שהבחירה שלהם עם מי ליצור קשר לא תושפע משיקול הגנטיקה, אך כן רוצים להגיע לחתונה עם מידע שיכול לעזור בהקמת משפחה בריאה, פתוחה האפשרות לפנות למכונים גנטיים אחרים, הפתוחים לציבור דרך קופות החולים. שם ניתן לבדוק נשאות למחלות קשות ולקבל את התוצאות.
כיצד נכון לנהוג בזוגיות קיימת לקראת נישואין?
כאשר הזוגיות כבר קיימת, אפשר להחליט לבדוק נשאות למחלות קשות לפני ההחלטה על חתונה כדי להיות מודעים למידע החשוב הזה אם הוא קיים, ולהחליט החלטה מושכלת. בכל מקרה, גם אם לא נבדקים לפני החתונה, כדאי לבדוק לפני הריון מידע גנטי של בני הזוג על מנת לדעת אם קיימות בעיות ולהחליט כיצד להתמודד איתן. בעיה גנטית אין משמעותה בהכרח הולדת ילד חולה ח"ו או הפלה; זהו נושא רחב ומסועף וקיימות היום אפשרויות רפואיות מתקדמות רבות להתמודדות אם יש נכונות למעורבות והשקעה של בני הזוג. אולם, כדאי לדעת עם מה מתמודדים. את הבדיקות הללו ניתן לבצע בפשטות דרך קופת החולים, לפני או אחרי חתונה, ולקבל את כל המידע החשוב עבורכם.
 
כעת נתייחס למבט עקרוני על נושא הבדיקות הגנטות כשלב לפני נישואין.
אי הנוחות שאת מתארת קשור כנראה להתנגדות לרעיון שעובדות טכניות ושרירותיות, כגון נשאות גנטית, ימנעו מימוש של אהבה עמוקה. בעצם האמונה שמאחורי תחושה זו היא שערך רגש האהבה צריך להיות גבוה ועליון יותר מזה של השיקולים הטכניים והקרים. אפשר גם לחוש אי נוחות אמונית: "אם זה האדם שאיתו אני מרגישה שמצאתי את זיווגי בעולם, אז כך ה' רוצה, ואם יש כאן בעיה גנטית אולי רצון ה' הוא שנקבל אותה ולא נלך נגד הזיווג המיועד לנו." 
למול מבט זה אפשר לענות שתי תשובות הנותנות מקום חיובי יותר לבדיקות הגנטיות:
תשובה אחת היא שניתן להבין את האפשרות לבדוק מידע גנטי כאמירה מכווינה מאת ה' לנו. הקב"ה איפשר לנו לרכוש את הידע הזה על מנת שנעשה בו שימוש ונבחר בעזרתו את הזיווג ההגון לנו, ואם ישנו אדם שהולדת ילדים איתו תוביל להוספת חולי וצער לחיינו, אז כנראה הוא לא זיווג המיועד לנו. 
תשובה שניה היא שאדרבה, המימוש המלא של אהבה ואמונה בקב"ה המכוון את דרכנו הוא לעשות שימוש בחכמה שנתן לבני האדם כדי להרבות טוב לאדם שאותו אוהבים. כלומר, מתוך שאת אוהבת את בן זוגך, לא תרצי חלילה שיגרם לו הצער העצום של לידת ילד חולה מאוד לחיי סבל קצרים. לכן, תרצי לכל הפחות לדעת אם קיימת סכנה כזו כדי שבחיר ליבך יוכל לקבל החלטות על בסיס ידע רחב ככל האפשר. 
גם מסע של זוג שנושא מחלה גנטית ונדרש להתמודד עמה יכול להיות מסע של זוגיות חזקה, מאמינה ושמחה. אולם כדאי להיכנס אליו בעיניים פקוחות ומתוך בחירה שלמה.
לסיכום:
ההחלטה לבדוק האם את ובן זוגך נשאים למחלות גנטיות קשות יכולה להיות תנאי להחלטה להינשא, או לבוא יחד איתה באופן בלתי תלוי. כמו כן, אפשר להיבדק לפני או אחרי נישואים, וישנן אפשרויות שונות למקרה של נשאות שמתגלה. סטטיסטית, ברוב המקרים הכל בסדר וחשוב לזכור זאת. אם בכל זאת קיימת בעיה, יש דרכים להתמודד ובדרך כלל ההתמודדות איתה פשוטה יותר ככל שיודעים עליה מוקדם יותר.
בהצלחה רבה!### שאלה  
 . ### תשובה  
 בית
אודות
הרבניות
שאלות ותשובות
יש לי שאלה
תרומות
תפריט
 
טהרה
כשרות
מועדים
קהילה
שבת
תפילה וברכות### שאלה  
 שלום רב,
מדוע אנו מברכים" על נטילת ידיים" ו"להדליק נר של שבת" וכו… כאילו הקב"ה הוא בעצמו ציווה אותנו מצוות אלה? הרי אלה מצוות שחכמים תיקנו.. ### תשובה  
 אבל האם אין הבדל גדול בין מצוות שחכמים תיקנו לבין מצוות של הקב"ה בכבודו ובעצמו? אני מרגישה לא נכון עם הנוסח כאשר אני מברכת "אשר קידשנו במצוותיו וציוונו על נטילת ידיים" שזה לא ציווי שהקב"ה ציווה אותה ולכן אני מתקשה לברך.
האם תוכלו לעזור לי ליישב את הקושי? מדוע אנו מברכים בנוסח זה?(ולא למשל:" ברוך אתה…אשר קידשנו… להקשיב לחכמים שציוו אותנו על…")
בתודה ענקית מראש! אתן עוזרות לי מאוד 🙂
שלום רב,
האם ברכה ראשונה הנה הלכה?
אם כן- האם עליי לברך בקול? ומדוע הוסיפו חכמים הלכה לברך לפני כל מאכל שהרי כתוב בתורה "ואכלת ושבעת וברכת" וגם "לא תספו על הדבר אשר אנכי מצוה אתכם ולא תגרעו ממנו לשמר את מצות ה' אלהיכם אשר אנכי מצוה אתכם "
אני אישית אוהבת לברך על אוכל ומרגישה שזה גורם לי להעריך ולהתענג מהמאכל אך עדיין עולה בי השאלה האם זוהי לא הוספה לברך גם לפני האכילה?
בנוסף- האם זוהי הלכה לברך גם אחרי מאכלים שאינם לחם?( על המחייה ובורא נפשות)
 
 
שלום יקרה,
 
שלחת שתי שאלות שקשורות אחת לשנייה ולכן אתייחס אליהן יחד. אפשר לומר שאת שואלת בעצם ארבע שאלות שונות:
 
כיצד יתכן שאנו מברכים "אשר קידשנו במצוותיו וציוונו" על תקנת חכמים (זוהי שאלה עקרונית).
האם צריך לברך ברכה ראשונה והאם בקול רם (זוהי שאלת מידע).
האם צריך לברך ברכה אחרונה על כל מאכל (שאלת מידע).
האם בתקנת חכמים לברך אין משום בל תוסיף (זוהי שאלה עקרונית וקשורה לשאלה 1).
 
את השאלות העקרוניות שלך לגבי ברכת המצוות שואלים חז"ל בעצמם. זוהי שאלה מתבקשת שהרי כפי שציינת, ה' לא ציווה אותנו בפירוש לקיים את המצוות הללו שהרי אלו מצוות מדרבנן.
 
התשובה שהתייחסת אליה בשאלתך היא גם התשובה המופיעה בגמרא:
מאי מברך? מברך אשר קדשנו במצותיו וצונו להדליק נר של חנוכה והיכן צונו? רב אויא אמר: מ"לא תסור". (שבת דף כג עמוד א)
הגמרא הזו מתייחסת לברכה הנאמרת על מצוות הדלקת נר חנוכה, שהיא בוודאי לא מצווה מדאורייתא, ושואלת בדיוק כמו ששאלת – היכן ציוונו?
הגמרא עונה כפי שציינת  – התורה צוותה אותנו שלא לסור מדברי חכמים.
את שואלת מדוע איננו מברכים "אשר קדשנו … לשמוע לקול חכמים".
על זה אין לי תשובה חד משמעית, אך אציע רעיון שמבוסס על דברי חז"ל:
הציווי לשמוע לקול חכמים הוא ציווי שעומד בפני עצמו, אך הוא גם ציווי הרואה בחז"ל מעין "ידא אריכתא",ידו הארוכה של הקב"ה. המצוות מדרבנן הינן חשובות מאד, לא פחות מן המצוות מן התורה ולעיתים אך יותר. זה ניכר בכך שיש כללי פסיקה המתייחסים בחומרה רבה יותר למצוות דרבנן.
מצד שני, במצבים של ספק יש הרבה יותר מקום להקל במצוות מדרבנן, כי הן משקפות עולם גמיש יותר מאשר מצוות דאורייתא – עולמם של חכמים שתפקידם לגשר בין דרישות התורה למורכבות המציאות. מאידך, חז"ל התייחסו במקומות רבים לחשיבות הרבה בשמירת מצוות דרבנן.
 
לגבי איסור בל תוסיף – את שואלת שאלה מצוינת. אביא שתי תשובות לשאלתך – 
יש המסבירים שלאיסור בל תוסיף יש גדרים מאד מדויקים. האיסור הוא להוסיף על מצווה קיימת, למשל להוסיף על שבעת ימי סוכות יום שמיני (ספר החינוך תנ"ד).אין איסור בל תוסיף על "המצאת" מצוה.
תשובה אחרת מופיעה ברמב"ם (הלכות ממרים ב:ט), המסביר שהאיסור מתייחס דווקא להוספת מצוות דאורייתא. כלומר כל עוד החכמים מודים שהמצוות שהם "מוסיפים" הם מדרבנן הם לא עוברים על איסור בל תוסיף.
חשוב להוסיף שיש סוגים שונים של מצוות דרבנן, גזירות חכמים ותקנות. 
 
לשאלותייך בענייני הלכות ברכות הנהנין – כלומר ברכות לפני ואחרי אוכל.
ברכת המזון, הברכה הנאמרת לאחר אכילת לחם, היא מצווה מדאורייתא. על כל מאכל יש ברכה, לפניו ואחריו – ברכות אלו הן חובה, אם כי מדרבנן ולא מדאורייתא.
 
לגבי אמירת ברכה בקול – אין חובה לומר ברכות בקול רם, אך יש עניין באמירת אמן. וללא אמירת הברכה בקול רם, אין אפשרות לסובבים את המברך לומר אמן.
כלומר  – יש באמירת ברכה בקול יתרון כי זה מאפשר לסובביך לענות, אך אין חובה.
מזמינה אותך לעיין בהלכות ברכות ובהלכות עניית אמן של הרב מלמד – מצורף קישור. 
https://ph.yhb.org.il/10-01-09/
 
מקווה שקיבלת מענה לשאלותייך.
המשיכי לשאול ולברר!
 
מוזמנת לפנות בכל עת,### שאלה  
 הרבה מקרים אני רואה שההלכה עברה שינויים ממה שנהוג היה פעם. למשל פעם היו מחמירים בדברים מסוימים, כמו שיער אסוף לנערות או איסור ללכת בבגדים אדומים, והיום לא מקפידים על כך. ולהפך, היו מקלים בדברים והיום מחמירים, כמו שבעה נקיים. ויש דברים שלא השתנו בכלל, למשל שעושים פדיון הבן לבכור ולא לבכורה למרות שבימינו לא רואים את הבנים כעליונים על הבנות. האם יש שינויים בהלכה? איך זה נקבע?
 . ### תשובה  
 שלום לך,
השאלה שהעלית בעניין שינויים בפסיקה מעסיקה רבים מאתנו, ובעיקר בדורות האחרונים, עם ההשתנות הנרחבת הן בתחומי החיים השונים, והן בערכים על פיהם אנו חיים.
מכיוון שאנו מצומצמים באורך הדברים, ומאחר ומדובר בנושא מקיף ומפורט, אשתדל לענות בקווים כלליים, תוך הזמנה כמובן להעמיק וללמוד את הנושא ממקורות נוספים. בכל שאלה בדין פרטי את מוזמנת לפנות ולברר את טעמי הפסיקה באופן ספיציפי.
כדי להציע קריאת כיוון בנושא, מצאתי לנכון להביא את דברי בעל התניא, המתאר את מערכת המצוות כביטוי מעשי ו"לבושים חיצוניים" לחכמתו של הקב"ה, ולחסדו עמנו על מנת שכל נפש תוכל להשיג חכמה זו ולקיימה, ובלשונו – "ואף שהתורה נתלבשה בדברים תחתונים גשמיים הרי זה כמחבק את המלך" (תניא פרק ד). כלומר, אף כשאנו חוקרים ולומדים את טעמי המצוות והתאמתן לחיינו, אנו בראש ובראשונה באות מתוך עמדה של קבלה מוחלטת והתבטלות מלאה בפני נותן התורה, מתוך הבנה, שהמצוות נשגבות מהבנתנו, ומקורן בחכמה האלוקית. 
שינויים הלכתיים נעשים מתוך זהירות רבה (ויש מי שיאמר מתוך יראת הוראה, או אף קיפאון), ומתוך שקלול כלל המרכיבים והתוצאות האפשריות, שקילת הנסיבות והצרכים שהתעוררו, ושיקולים חינוכיים וערכיים שונים – סך כל המכלול הזה יביא לתהליך שבסופו הכרעה. שיקולים ציבוריים מטא-הלכתיים ליוו תמיד פסיקת הלכה ושינויים בהלכה המקובלת, ולא אחת קיים בקרב הפוסקים חשש לרפורמה, או ל"מדרון החלקלק", שבו יותרו איסורים מפורשים. גם שיקולי השקפה, אמונות ודעות, משפיעים על הפסיקה (ראי למשל המחלוקת בעניין אמירת הלל ביום העצמאות, או בעניין העליה להר הבית).
בפתח דבריי אציע הגדרה, ולפיה בכל הכרעת הלכה בנושא עקרוני, אנו שוקלים ומכריעים בין שני ערכים שונים, ששניהם יקרים ללבנו, ושניהם מחייבים אותנו על פי ההלכה. דוגמה מוכרת היא ההכרעה כי פיקוח נפש דוחה שבת. פסיקה זו לא היתה מובנת מאליה, וחכמינו מתלבטים מניין שאכן כך (מס' יומא דף פה). 
מכיוון שקיבלנו בסיני הן את התורה שבכתב, והן את כללי התורה שבע"פ, המתחדשת בכל דור ודור, הרי שיש בידינו שני בסיסים: הקבוע – תושב"כ והמשתנה – תושב"ע (הלכה מלשון הליכה), כשעיקר תפקידו של היסוד המשתנה, הוא התאמת הכללים הכתובים בתורה לשינויי המציאות המתחדשת תדיר. דוגמה מוכרת לכך מן הדורות האחרונים, היא שאלת השימוש בחשמל בשבת, תוך השוואתה לפרטי ההלכה המוכרים, כגון אבות המלאכות האסורות בשבת.
במקרים רבים שינוי במציאות הוביל לשינוי בהלכה, מכיוון שטעמה השתנה. כלומר, לא ההלכה השתנתה, אלא הנסיבות לקביעתה, ומשאלה השתנו, גם החיוב ההלכתי התבטל. קביעה זו קיימת באופן מובהק במקרים, שבהם הידע המדעי שבימינו התגלה כסותר את זה של חז"ל. דוגמאות להלכות שהשתנו: ההיתר להרוג כינים בשבת, משום שהן נוצרות מזיעה, ולא מזכר ונקבה (שבת דף קז, ע"ב, ושו"ע אורח חיים סימן שטז, סעיף ט), האיסור לחלל שבת להצלת עובר בן שמונה ימים, שכן הוא מוגדר כנפל שלא יחיה (שבת דף קלה, ע"א), ועוד. 
ביחס להלכות מסוג זה, יש מי שינסה להוכיח, כי הסתירה אינה קיימת, אלא שהטבע שהיה בזמן חז"ל השתנה – "השתנות הטבעים" (מגן אברהם סימן קעג, סק"א, שו"ת חת"ס יורה-דעה סימן קא). דעת מיעוט סוברת, כי הידיעות הגיעו לחכמינו ברוח הקודש במשך אלפיים שנות תורה, והן הידיעות הנכונות והמחייבות, למשל בקביעת סימני הטריפות בבעלי חיים (שו"ת הרשב"א חלק א סימן צח, שו"ת הריב"ש סימן תמז, חזון איש יורה דעה טריפות סימן ה אות ג על פי הרמב"ם בהלכות שחיטה פרק י הלכה יג). 
אולם קיימות גם תפיסות אחרות. לפיהן, יש לחלק בין קביעותיהם של חכמינו המבוססות על האמתות המדעיות והרפואיות שרווחו בתקופתם – ובין פירושיהם לתורה ופסיקותיהם להלכה. רק אלה מחייבות אותנו באופן מוחלט (ר' אברהם בן הרמב"ם בהקדמתו לעין יעקב חלק א על אגדות הש"ס).
באופן דומה, קבעו חז"ל חזקות שונות, המבוססות על הנורמות החברתיות ועל הנחות פסיכולוגיות, שהיו מוכרות להם, למשל: אין אדם עושה בעילתו בעילת זנות (יבמות דף קז, ע"א), אין אדם פורע חובו תוך (לפני) זמנו, טב למיתב טן דו (כתובות עה, ע"א) ועוד. גם כאן בדומה לקביעות המדעיות, בחזקות אלה אין קדושה, ואיננו מחוייבים לקבל אותן, כאשר הן אינן מקובלות בחברתנו.
תחומים אחרים שבהם התחוללו שינויים, ונדרשההתאמה של ההלכה למציאות המשתנה, הם למשל תנאים חברתיים, וביניהם החיים בין הגויים. האיסור לחלל שבת לשם הצלת נכרי התחלף בהיתר ואף בחיוב להצלתו, בשל דרכי שלום, והחשש לנקמה ולחילול השם. אך היה גם מי שראה בזה הנהגה לכתחילה, זאת משום שהגויים שבימינו השתנו, והם מחוייבים למוסר ולדרך ארץ, ולפיכך ההלכה לא דיברה עליהם, והם נחשבים "כישראל גמור לדברים אלו" (בית הבחירה בבא קמא דף קיג ע"ב, ודף לז, ע"ב). גם היחס לבני עמנו, שאינם שומרים תורה ומצוות, הנו כיום מכיל ומקרב, מתוקף הרחבת דין 'תינוק שנשבה', זאת בניגוד ליחס המחמיר כלפיהם בעבר (בעניין זה תוכלי לקרוא את תשובתי בנושא שתיית יין שמזג מחלל שבת).
מצוות נוספות שהתבטלו ע"י חלק מהפוסקים, בעקבות התבטלות טעמן המוצהר, הן למשל: נטילת מים אחרונים, מכיוון שאיננו משתמשים במלח סדומית (תוס' ברכות נג, ע"ב), נטילת ידיים לפני אכילת מאכל שטיבולו במשקה, משום שאיננו נוהגים דיני טהרות בזמן חורבן הבית (טור אורח חיים סימן תעג), ואיסור שתיית מים מגולים, מחשש שמא נחש הטיל בהם ארס, כשאין נחשים מצויים (שולחן ערוך יורה דעה סימן קטז סעיף א).
שינויים באורחות החיים הביאו גם הם לשינויים בפסיקה, למשל ביטול האיסור למחוא כף בשבת, שמא יבוא לתקן כלי זמר (ביצה דף לו ע"ב), שם מסבירים התוס' (ביצה ל, ע"א) שאנו איננו בקיאים במלאכה זו, ולכן הגזירה אינה חלה עלינו. באופן דומה התיר הרמ"א (שו"ת הרמ"א סימן קכה) לערוך קידושין בשבת, שהרי הטעם: שמא יכתוב כתובה או שטר אירוסין, אינו חל לגבינו, שהרי איננו בקיאים בכך, ולכן מקובל, שאף היודע לכתוב אינו כותב בעצמו. גם בדינים מדאוריתא מוסכם, כי שינוי הנורמות החברתיות גורר בעקבותיו שינויים בדין, כמו למשל דיני עבדים, אשת יפת תואר, ייבום ועוד.
במקרים אחרים, שבהם הקפדה על ההלכה עלולה לגרום לנזק או להפסד, חיובה בוטל – אם כי אין בזה מחיקה מוחלטת של ההלכה, אלא מעין השהיה עד להשתנות התנאים בחזרה. למשל, איסור מכירת בהמה לגוי, מה שגורם לנזק כלכלי (שולחן ערוך יורה דעה סימן קנא סעיף ד), וכן איסור הלוואה בריבית לגוי, מה שאינו מאפשר פרנסה ליהודים בגלות (תוספות בבא מציעא דף ע עמוד ב), גם האיסור לנידה לטבול בלילה מהווה סכנה במקומות מסויימים, ולכן הותרה בהם הטבילה ביום השמיני (מס' נידה דף סז, ע"ב).
גם בדוגמה שהעלית בעניין ירושת הבנות, הקפידו חכמינו שלא לעקור את דין התורה.לכן אין הבת יורשת, אך יכול האב לתת לה במתנה מחצית מחלקו של הבן, וזהו 'שטר חצי זכר' (שולחן ערוך חושן משפט סימן רפא סעיף ז), וכן תיקנו שהאב ייתן לבנותיו עישור נכסים מהירושה (כתובות דף סח, ע"ב, רשב"ם בבא בתרא דף קי ע"א, שולחן ערוך אבן העזר סימן קיג סעיף ד).
שינויים מסוג אחר נעשו במטרה למנוע עבירות, שעלולות להתלוות לקיום המצווה, למשל עקירת חכמים את המצווה מהתורה של תקיעת שופר בשבת ונטילת לולב בשבת, מחשש לטלטול (רמב"ם שופר, סוכה ולולב פרק ב הלכה ו, ופרק ז הלכה יג). במקרה אחר פסק בעל עקידת יצחק (בראשית שער כ פרשת וירא) כנגד מיסוד הזנות ע"י בית הדין של הקהילה, מה שעשוי להקל מחטאי האנשים הנזקקים לכך, על מנת שלא להפוך עבירה פרטית לחטא הקהל כולו.
גם בתחומים ערכיים ומוסריים סטו חכמים מן ההלכה המחייבת "מפני תיקון העולם", כמו תקנת הפרוזבול ע"י הלל הזקן, וביטול למעשה של שמיטת החובות בשנת השמיטה, כדי לעודד מתן הלוואות בשנה הששית (מס' גטין דף לד, ע"ב).  גם רשב"ג נלחם בהפקעת מחירים ע"י ביטול קרבנות היולדת, המחוייבים מן התורה (כריתות פרק א משנה ז). ורבותינו התקינו כתובה לאשה "כדי שלא תהא קלה בעיניו להוציאה" (כתובות דף לט ע"ב). באופן מובהק אנו עדים לשינוי היחס כלפי נשים בעקבות שינויים החלים במציאות החיצונית, אך גם שינויי ההשקפה והערכים. כבר הגמרא מתארת מגמות שונות בנושא: מצד אחד ההלכה מתירה לנשים לקרוא בתורה, אך זה נאסר משום "כבוד הציבור", כלומר בושתו עקב בורותו (מגילה כג, ע"א), ומצד שני התירו לנשים לסמוך על הקרבן כדי לעשות להן נחת רוח (חגיגה טז ע"ב). 
תחום לימוד התורה לנשים מתפתח והולך בניגוד גמור לנורמות ולאיסורים שנהגו בעבר, תוך הסתמכות על דברי הרמב"ם, המנמקים את האיסור במציאות החברתית, שבה נשים לא התפתחו ונותרו ברמה למדנית נמוכה, שלא איפשרה להן לימוד תורני מעמיק (הלכות תלמוד תורה פרק א הלכה יג). זאת בשונה למשל משיטת רש"י, הרואה בעיה מהותית בלימוד נשי, שאינה תלויה בנסיבות משתנות (סוטה דף כא ע"ב).
אף בנושא שיש עליו הסכמה נרחבת, כגון האיסור על נשים להעיד (שולחן ערוך חושן משפט סימן לה סעיף יד), יש מי שסבור שהן כשרות להעיד, אם כעיקר הדין, ואם במקרים שבהם אין עדים אחרים (תרומת הדשן סימן שנג, שו"ת נודע ביהודה מהדורא תניינא – חושן משפט סימן נח, תומים סימן לה סק"ט). גם במקרה זה שינוי המציאות, עקב יציאתן של נשים למרחבי הפעילות החברתית והכלכלית הביאה לשינוי הלכתי בתחום העדות (שו"ת הריטב"א, סימן קל"ט, אור זרוע ח"ג, פסקי בבא קמא, סימן שנ"ג). מלבד זאת, יש מי שראה בכך פטור, ולא איסור (מלכי בקודש ח"ד, עמ' ק"ז, חת"ס שבועות ל, ע"א בשם הרי"ף), ויש להניח, כי שינוי עתידי בעניין איננו מופרך.
הבאנו לעיל דוגמאות לאינדיקציות שונות שחוללו שינויים בהלכה למעשה, ואולם נשאלת השאלה כיצד מתבצעים השינויים הללו, ומי מכריע בדבר נחיצותם. כללים שונים נקוטים בידינו בבואנו ללמוד הלכה, למשל – יחיד ורבים, הלכה כרבים, הלכה כבתראי, הלכה כרבי עקיבא מחברו, הלכה כבית הלל, הלכה כרב באיסור, וכשמואל בדין, ועוד. ויחד עם זאת, גם לדעה שלא נפסקה יש מקום, והיא אינה מתבטלת מן העולם. כך מנסח הראב"ד את המשנה: ולמה מזכירין דברי היחיד בין המרובין הואיל ואין הלכה אלא כדברי המרובין? שאם יראה בית דין את דברי היחיד יסמוך עליו… למה מזכירין דברי היחיד בין המרובין לבטלה? שאם יאמר האדם כך אני מקובל יאמר לו כדברי איש פלוני שמעת (עדויות פרק א משניות ה – ו), וכך משמע גם מלשון התוספתא (עדויות פרק א הלכה ד): שמא תיצרך להן שעה ויסמכו עליהן. 
לבית הדין ישנה סמכות להשהות, או אף לבטל מצוות מהתורה, לפי ראות עיניו, ולפי שיקוליו בהתאם למצב העם (רמב"ם הלכות ממרים פרק ב הלכה א). כאשר בית דין רואה לנכון לחדש גזרה, תקנה, או מנהג, הוא מוזהר להיות קשוב אל העם, ובהתאם לכך לחייב, או לפטור, ואף ביכלתו לבטל תקנות של בית דין קודם, הגדול ממנו (רמב"ם הלכות ממרים פרק ב הלכות ה-ז). דוגמה לדבר ניתן למצוא בדברי הרב קוק אל רבני זמנו, בבקשתו מהם להפעיל שיקול דעת, ולא לאסור את המותר, מעשה שיביא את הציבור להתיר את האסור (שו"ת אורח משפט אורח חיים סימן קיא). כלומר, פסיקת ההלכה אינה מנותקת מהעם, היא מתווה לו דרך, אך בו זמנית קשובה למצבו. לא פעם, במצבי ספק, נשלחו חכמים לצאת ולהתבונן כיצד נוהג העם (עירובין דף יד ע"ב, ובירושלמי במספר מקומות, למשל במס' יבמות פרק ז הלכה ג), וכך לפסוק.
מצד שני, שאלות שונות מעסיקות וצפות במרחב הציבורי, והן משקפות מגמות הצומחות מלמטה ע"י העם, או אף מייצרות אותן לאו דווקא בדרך המקובלת. למשל בעניין התרופפות ההקפדה על איסור אכילת קטניות בפסח (בקרב מי שנהג בהן איסור), או ביטול שמירת שבעה נקיים, וטבילה "מדאוריתא" בלבד.
לסיום דברי, אביא את דברי הגמרא במסכת חגיגה (דף ג, ע"ב): 
בעלי אספות – אלו תלמידי חכמים שיושבין אסופות אסופות ועוסקין בתורה, הללו מטמאין והללו מטהרין, הללו אוסרין והללו מתירין, הללו פוסלין והללו מכשירין. שמא יאמר אדם: היאך אני למד תורה מעתה? תלמוד לומר: כולם נתנו מרעה אחד – אל אחד נתנן, פרנס אחד אמרן, מפי אדון כל המעשים ברוך הוא… אף אתה עשה אזניך כאפרכסת, וקנה לך לב מבין, לשמוע את דברי מטמאים ואת דברי מטהרים, את דברי אוסרין ואת דברי מתירין, את דברי פוסלין ואת דברי מכשירין. 
ובמילים שלנו – עצם קיומם של שבעים פנים לתורה, מלמד על דרכים שונות להתבוננות באותם המצבים, מה שמאפשר לכל אדם להתקשר אל הפוסק שדרכו קרובה ללבו, לאמץ את דרכו, וכדברי רבותינו: עשה לך רב.
לסיכום,
ראינו כמה נתיבים שבהם ההלכה משתנה: שינוי במציאות המשנה את טעם ההלכה, או ביטול סיבתה; תנאים חברתיים שונים; מצבים שבהם המשך ההקפדה על ההלכה הספציפית עלול לשאת מחיר כבד.  
לצד זאת, ראינו שקיימת זהירות גדולה מפני שינויים מפליגים, שעלולים לנתק את הקשר הרציף אל הדורות שלפנינו.
עידית
הרחבה:
על חשיבות התורה שבעל-פה למדנו מדברי חז"ל: לא כרת הקדוש ברוך הוא ברית עם ישראל אלא בשביל דברים שבעל פה (גטין דף ס, ע"ב). כלומר, העשיה האנושית של פירוש מצוות התורה שבכתב, ותיווך התורה האלוקית למציאות האנושית המשתנה, היא העיקר. וניתן להסביר זאת מדברי רבותינו, שבמספר מקרים "נשתכחה תורה מישראל", כלומר, מסורת הקבלה נקטעה, ורק בסיוע לימוד אישי באמצעות מידות לוגיות נלמדה ההלכה מחדש (סוכה דף כ, ע"א).
כתב הרמב"ם: "בית דין הגדול שבירושלים הם עיקר תורה שבעל פה, והם עמודי ההוראה ומהם חק ומשפט יוצא לכל ישראל, ועליהן הבטיחה תורה שנאמר על פי התורה אשר יורוך זו מצות עשה, וכל המאמין במשה רבינו ובתורתו חייב לסמוך מעשה הדת עליהן ולישען עליהן. כל מי שאינו עושה כהוראתן עובר בלא תעשה שנאמר לא תסור מכל הדבר אשר יגידו לך ימין ושמאל" (רמב"ם הלכות ממרים פרק א הלכות א-ב). החיוב לציית להוראת חכמים, הנו חיוב מדאוריתא, ויש בזה מצוות עשה ומצוות לא תעשה, כפי שנלמד מהפסוקים: וְעָשִׂ֗יתָ עַל־פִּ֤י הַדָּבָר֙ אֲשֶׁ֣ר יַגִּ֣ידֽוּ לְךָ֔ מִן־הַמָּק֣וֹם הַה֔וּא אֲשֶׁ֖ר יִבְחַ֣ר ה֑' וְשָׁמַרְתָּ֣ לַעֲשׂ֔וֹת כְּכֹ֖ל אֲשֶׁ֥ר יוֹרֽוּךָ: עַל־פִּ֨י הַתּוֹרָ֜ה אֲשֶׁ֣ר יוֹר֗וּךָ וְעַל־הַמִּשְׁפָּ֛ט אֲשֶׁר־יֹאמְר֥וּ לְךָ֖ תַּעֲשֶׂ֑ה לֹ֣א תָס֗וּר מִן־הַדָּבָ֛ר אֲשֶׁר־יַגִּ֥ידֽוּ לְךָ֖ יָמִ֥ין וּשְׂמֹֽאל (דברים פרק יז פסוקים י-יא). 
הפוסקים שבכל דור נשענים על קודמיהם, ומחויבים לפסקיהם (ספר המצוות לרמב"ם מצות עשה קעד, ומצות לא תעשה שיב, ספר החינוך מצוות תצה, תצו), כאשר ישנם מנגנוני שינוי מאוזנים ומתונים, חלקם עוסקים כפי שתיארנו לעיל, ב"עקיפת" הדילמה שבין הפסיקה ובין המצב החדש שהתעורר, תוך בידול התנאים שהביאו להלכה מסויימת בשונה ממציאות ימינו, ואחרים מתמקדים בסמכות בית הדין, או הרב לשנות מדברי קודמיהם. נדגיש, כי ישנה סמכות לבית הדין בכל מקום שהוא להעניש בענשי ממון וגוף (כולל מיתה) "למיגדר מילתא", כשמדובר בצורך שעה (שולחן ערוך חושן משפט סימן ב סעיף א). על-פי דברינו לעיל, ישנה סמכות לעקור או להוסיף מעבר לדיני התורה וחכמים, לפי ראות עייני הדיינים שבדור, כאשר זה מוגדר בהוראת שעה זמנית, אך משך הזמן אינו מוגבל, וידועים דברי חז"ל: יפתח בדורו כשמואל בדורו (ראש השנה דף כה ע"ב).
דוגמה לכך קיימת בהלכות דיינים, שם מוסכם על הכל, שמאז ביטול הסמיכה, בטלו מאתנו גדרי דיינים סמוכים, ואנו פועלים במעין "תקנות לשעת חירום" מכח שליחותם של הקדמונים (בבא קמא דף פד ע"ב). אולם במקרים מסויימים אנו חורגים מסמכותנו, ופועלים כדיינים סמוכים, כגון בדיני הלוואות, על מנת שלא למנוע מאנשים להלוות, בדיני כתובות, כדי לעודד נשים להינשא, ובגיור, כדי שלא לנעול דלת בפני גרים (תוספות מס' סנהדרן דף ג, ע"א, טור חושן משפט סימן א, קצות החושן סימן לד ס"ק א). גם חרם דרבנו גרשום, האוסר לגרש אשה בעל כרחה, או לשאת אשה שניה (שולחן ערוך אבן העזר סימן א סעיף י, וסימן קיט סעיף ו) התקבל כהלכה מחייבת, בניגוד להיתר שבתורה.
בקרב הפוסקים ישנן חלוקות שונות בין מצוות התורה שבעל-פה, לדברי הרמב"ם בהקדמתו למשנה (פרק ד) ישנן חמש מדרגות, שעל הראשונות שבהן חולק הרמב"ן (בהשגותיו לספר המצוות, שורש ב), וסובר שהן מדאוריתא: 
פירושים לתורה שבכתב, כגון – שעין תחת עין, הכוונה לממון, שכיבוד הורים כולל גם כיבוד האח הבכור, או שפרי עץ הדר הוא אתרוג.
הלכה למשה מסיני, מספר הלכות שעברו במסורת שבעל-פה ממשה רבנו, ואין להן מקור כתוב, כגון, תפילין מרובעות ושחורות, שיעורים, וכתיבת תפילין על קלף.
הלכות שנלמדו בי"ג מידות שניתנו למשה בסיני, כמו קל וחומר, גזירה שווה, כלל ופרט ובנין אב.
גזירות וסייגים שהוסיפו חכמים להרחקה מאיסורי התורה, למשל – מוקצה בשבת, או הרחקות בין בשר לחלב.
תקנות שתקנו חכמים למצבים מסויימים על פי צרכים שהתעוררו.### שאלה  
 שלום, אני סובלת מהפרעת אכילה בשם אנורקסיה, ויש לי תפריט מסודר שבו אני צריכה לאכול את כל הארוחות, הבעיה היא שיוצא שאני אוכלת בשרי איני יכולה לאכול את המאכל הבא כגון שהוא חלבי, אני מחכה שש שעות וזה יותר מידי..האם יש היתר כלשהו? או הקלה? תודה רבה ויום טוב.
 . ### תשובה  
 שלום,
שמחתי לקרוא בדברייך, שאת משתדלת להקפיד על התפריט שקיבלת למען שמירה על בריאותך, וגם שחשוב לך לדעת מה עמדת ההלכה בנושא. אני מחזקת את ידייך בשני אלה.
בתשובתי לשאלתך אקדים ואציע, להתייעץ עם התזונאית שלך בנוגע לדרישות הכשרות בהרכבת התפריט האישי עבורך. יתכן שניתן להחליף את סדר הארוחות, וכך להמשיך ולשמור על מנהג משפחתך..
בשאלת משך ההמתנה בין אכילת מאכלי בשר ומאכלי חלב ישנם מנהגים שונים, כתוצאה מן ההגדרות השונות של מעבר מסעודה לסעודה. מכיוון שמדובר במנעד הלכתי נרחב, בנוגע למצב של מחלה ישנה מגמה בקרב הפוסקים להקל ולסמוך על ההגדרה המינימלית, תוך הקפדה על ניקוי הידיים והפה משאריות הסעודה הבשרית. לכן תוכלי לקצר את זמן ההמתנה בין הסעודות.
שלוש פעמים מצווה התורה: "לֹֽא־תְבַשֵּׁ֥ל גְּדִ֖י בַּחֲלֵ֥ב אִמּֽוֹ",[1] והגמרא (חולין קטו, ע"ב) מלמדת אותנו, שיש בכך שלושה איסורים שונים: בישול בשר בחלב, אכילת התבשיל, והנאה ממנו בדרך אחרת, למשל: למכור לגוי, או להאכיל בזה בעלי חיים. וחכמים הוסיפו סייג על דברי התורה, ואסרו כל אכילה של מאכל בשרי עם מאכל חלבי, אף כאשר לא התבשלו ביחד (שולחן ערוך יורה דעה סימן פז, סעיף א), וכן אסרו את כל סוגי הבשר הכשר, ולאו דווקא גדי (שו"ע יו"ד סימן פז ס"ב).
כמו במצוות רבות אחרות, התורה לא נתנה טעם לאיסור זה, וחכמינו ניסו להסבירו, על מנת שיתיישב על לבנו, למרות שמדובר בסברות אנושיות וחלקיות. הרמב"ם (מורה נבוכים חלק ג, פרק מח) מסביר, כי האיסור נועד להרחיק אותנו מדרכי עבודה זרה, שהיו רווחות בעבר וכללו הקרבה של בהמה בחלב. ספר החינוך (מצוה צב) מעלה אפשרות, שאכילת בשר בחלב מזיקה לבריאות. הרב קוק (חזון הצמחונות והשלום) רואה באיסור יסוד מוסרי, שנועד לעדן את תאוותינו ולפתח בנו רגישות ורחמנות כלפי החיים בעולמנו. ועל פי הסוד (זוהר חלק ב דף קכה עמוד א, בן איש חי שנה שניה פרשת בהעלותך), הבשר מייצג את הדין והחלב את החסד, וכאשר הם מתערבבים בגופנו, זה משליט את הדין על החסד.[2]
כאמור, איננו יודעים היטב את טעם האיסור, אך מחמת חומרתו, והחשש מפני טעויות (שהרי כל מין בפני עצמו מותר לאכילה, ומצוי בבתים בקביעות) הוסיפו חכמנו גדרות וסייגים נוספים, כדי להימנע ממצב של ערבוב. אחת ההרחקות הללו היא ההמתנה שבין אכילת בשר לאכילת חלב, והסיבה להרחקה באכילה היא משום ששאריות הבשר נתקעות בין השניים, ואם יאכלו מאכל חלבי, שניהם יתערבבו בפה (רמב"ם מאכלות אסורות פרק ט' הלכה כח), וכן משום שטעם הבשר חזק ושומני, ועיכולו נמשך זמן רב (רש"י חולין קה, ע"א).
עד כמה צריך להרחיק בין אכילת בשר ואכילת חלב?
לגבי משך זמן ההמתנה ישנה מחלוקת בפירוש המושג "מסעודה לסעודה", המופיע בגמרא (חולין קה, ע"א). יש מי שמפרש שמדובר בשש שעות, שזהו ההפרש הרגיל בין שתי סעודות (רמב"ם, רשב"א, רא"ש, טור ושולחן ערוך), ויש מי שמסביר כי יש לקבוע סעודה חדשה בלבד, ואין לקצוב זמן המתנה קבוע (ר"ת בשם בה"ג, תוס', מרדכי בשם ראבי"ה, הגהות מימוניות, הגהות אשר"י ורמ"א).
בעוד שהשו"ע כתב בפשטות, כי יש להמתין שש שעות (יורה דעה סימן פט סעיף א), וכך נוהגים הספרדים, הרמ"א מציין שלוש אפשרויות:
    פינוי הסעודה הבשרית, הכולל ברכת המזון, קינוח והדחה של הפה והידיים, ופתיחת סעודה חדשה חלבית מיד.
    המנהג הרווח של ברכת המזון והמתנת שעה אחת, ואז פתיחת סעודה חדשה חלבית.
       יש המדקדקים להמתין שש שעות "וכן נכון לעשות".
ניתן לראות, שהמנהג האשכנזי שרווח בימי הביניים היה המתנה של שעה אחת בלבד, אך כבר אז היו הסתייגויות מכך,[3] ולמעשה התקבל המנהג להמתין שש שעות גם אצל רוב האשכנזים (ערוך השולחן יו"ד סימן פט, ס"ז), אם כי לא תמיד שש שעות מלאות. יחד עם זאת קיימים עדיין מנהגים אשכנזים פחות נפוצים של המתנת שלוש שעות ואף שעה אחת.
ראינו שמדובר במנהגים שונים ביחס לחומרא מדרבנן, ולכן כאשר ישנו מצב של חולי, יש מקום להקל בלי ספק, ולהתיר לצמצם את משך ההמתנה בין מאכל בשרי ומאכל חלבי. וכך כתב בעל ערוך השולחן (יו"ד סי' פט, ס"ז): "ונ"ל באדם שאינו בריא שצווהו הרופאים לשתות חלב יכול לסמוך על דעה זו בהמתנת שעה ובהדחת פיו, אף שאין בו סכנה. וכן נער או נערה כחושים ורפואתם לשתות חלב די להם בהמתנת שעה". וכך גם על פי פסקי הרב עובדיה יוסף (ילקוט יוסף סימן פט אות מד, וסימן רעא אות נט), שנוקט כפסקי השו"ע, אף בחולי שאין בו סכנה ניתן להמתין שעה אחת בלבד. וכך גם נכתב בחכמת אדם (שער איסור והיתר כלל מ סעיף יג), שבחולי כלשהו ניתן להתיר המתנת שעה אחת בתנאי שחוצצים את השניים משאריות הבשר.
אני מאחלת לך שיהיה לך לרפואה שלמה בע"ה.
עידית
 
 מקורות
 [1] שמות כג, יט; שמות לד, כו; דברים יד, כא.
[2] על פי הכלל: "תתאה גבר".
[3]  למשל הרש"ל ים של שלמה מסכת חולין פרק ח סימן ט: "דין כל שיש בו ריח תורה, אם אכל בשר, לא שנא בהמה או חיה או עוף, לא יאכל אחריו גבינה, עד שישהה כשיעור שמזמן סעודת הבקר עד הערב, דהיינו שש שעות". וכן בט"ז סימן פט, סק"ב, וש"ך סק"ח.
 ### שאלה  
 בעז"ה בעוד כשבוע וחצי אנחנו חוגגים בת מצווה לבת שלי והיא עומדה לסיים את סדר מועד לכבוד החגיגה. לאחר סיום אמירת ההדרן האם נכון וראוי שהיא תגיד את הקדיש המיוחד לאחר סיום סדר משניות (כפי שעשו זאת אחיה הגדולים בחגיגות בר מצווה שלהם)?
 . ### תשובה  
 מזל טוב על חגיגת בת המצווה לבתך ועל סיום סדר מועד – אנחנו מברכות אותה שכשם שה' היה לה לעזר לסיים סדר מועד כן יעזרנה להתחיל מסכתות וספרים אחרים ולסיימם, ללמוד וללמד לשמור ולעשות, ולקיים את כל דברי תלמוד תורתך באהבה! 
ראי כאן את התשובה של הרבנית אשרה קורן המתייחסת לשאלתך. 
רב נחת ושמחה, ### שאלה  
 שלום,. ### תשובה  
 אשמח להתייעץ אתך בנושאי כשרות. המשפחה של אשתי ממש רחוקים מענייני כשרות. לצערי בבית של אבא שלה גם מכניסים בשר טרף.
לאשתי כמובן חשוב שנתארח בביתם, ואני ממש לא רוצה לעורר ריבים, וגם רוצה לכבד את הרצון שלה לאכול בבית אביה. הדבר הזה יוצר לי מורכבות מבחינת כשרות, שלא ברור לי כיצד אני יכול להתמודד אתה.
מה היית ממליצה?
תודה
 
תשובה
שלום,
אני מברכת אותך בכל לבי שתתקדם בתהליך התשובה, מתוך שמחה ונחת, ומאד מעריכה את דרך ההתנהלות הזוגית שלכם, שנעשית בכבוד, בהתחשבות ובאהבה, הן ביניכם כבני זוג, והן כלפי ההורים. אשמח שתראה את התשובה גם לאשתך, ושתמשיכו לפעול יחד מתוך שיתוף פעולה והכלה הדדית.
מכיוון שתשובה כזו אמורה להיות מקיפה וכוללת, אתייחס בדברים רק לשורה התחתונה, ולהנחיות פרקטיות למעשה. כמובן, ששניכם מוזמנים לפנות שוב בכל שאלה שתתעורר, ובכל צורך להעמיק ולהבין.
מבחינת המזון:
נפתח בתנאי הראשון של הימצאות הכשר על מוצרי המזון, עליו להיות תקני מטעם הרבנות המקומית, ובר תוקף מבחינת התאריך. אם אינך בטוח לגבי אמינות הגוף המספק את ההכשר, תוכל לבדוק זאת כאן. בכל מקרה, אין לרכוש מוצר בהשגחת בד"ץ כלשהו, ללא צירוף של אישור הרבנות, שזהו הגוף הרשמי היחיד, המוסמך לאשר כשרות מטעם המדינה, וזיוף הכשר כזה מהווה עבירה על החוק.
כשמדובר במצרכים קנויים המוכנים לאכילה, ללא צורך בבישול, תוכלו לאכול מהם ללא חשש. מדובר באריזות סגורות ובשימורים, כגון: מוצרי חלב, ממרחים וסלטים, שימורי טונה, עוגיות וקרקרים.
מלבד זאת תוכלו לאכול מאכלים קרים, שלא בושלו, כגון, פירות וירקות, אגוזים וכד'. אם תרצו להכין סלט, תצטרכו לוודא, שהופרשו מהירקות והפירות תרומות ומעשרות, ושהם גדלו בהיתר על פי אחת השיטות ההלכתיות, המקובלות בשנת השמיטה (ע"י הגוף נותן הכשרות), בירקות עלים עליכם לבדוק השגחה מהימצאות חרקים למיניהם. כמובן שאי אפשר לצרף לסלט ירקות צלויים, או מבושלים בדרך כלשהי. מאכלים חריפים, למשל בצל, אסור להכניס לסלט, מכיוון שהם נחשבים כחמים.
אם תרצו לשתות יין (עם אישור כשרות כמובן), עליכם לפתוח את הבקבוק בעצמכם, ולמזוג לעצמכם. תוכלו כמובן למזוג גם לאחרים.
אני ממליצה לכם שלא לאכול שם מאכלים בשריים, אלא אם כן מדובר במזון הראוי לאכילה מיידית, למשל נקניק פרוס באריזה סגורה.
מלבד כל האמור, תוכלו תמיד להכין בביתכם מאכל או מאפה טעים, שתביאו אתכם כהוקרה להורים, ושיוכלו להשלים את הארוחה הקלילה במנה מכובדת יותר.
מבחינת כלי הבישול והאכילה:
תמיד תוכלו להשתמש בכלים חד-פעמיים לצורך האכילה, או להשאיר בבית ההורים מספר כלים כשרים וטבולים ששייכים לכם, ושישמשו אתכם במהלך הביקורים. זאת בהנחה שלא ישתמשו בהם בזמן שתיעדרו.
מלבד זאת תוכלו להשתמש בכלי זכוכית ומתכת להכנה (חיתוך סלט למשל) ולהנחת המזון הקר, וכן לאכילתו, כי בדרך זו אין בליעה בכלים, אך חשוב לוודא לפני כן שהכלים הודחו היטב. יתר על כן, פוסקים רבים מתייחסים לכלי זכוכית ככלים שאינם בולעים את טעם המזון שהונח בהם (אפילו אם הוא חם), מפני שהם חלקים ונוקשים (שולחן ערוך אורח חיים סימן תנא סעיף כו), ולכן הם כלים כשרים לשימוש. מכאן שתוכלו לשתות משקאות חמים בספלי זכוכית, אך לא להשתמש למאכלים ומשקאות חמים בפריטי סכו"ם, שבלעו איסור.
כלי פלסטיק נוטים להישאר שומניים יותר לאחר השימוש, ומצריכים ניקוי מאומץ יותר, ולכן אני ממליצה שלא להשתמש בהם אף למזונות קרים. כך גם לגבי כלי עץ, כגון קרש חיתוך, אשר בולעים את טעם המאכלים שהונחו עליהם, וקשים לניקוי יסודי בשל המרקם המחורץ.
אם תשתמשו במיקרוגל יש לעטוף את המזון בשתי עטיפות אטומות לפני חימומו, שימוש בקומקום חשמלי מותר, שכן הוא מרתיח מים בלבד, טוסטר אינו מומלץ, משום שקשה לנקות את כל החריצים והנקבים שבו, וקיים חשש סביר שבלע איסור ממש (כגון, בשר בחלב, או גבינות לא כשרות), ולגבי תנור אפיה נקי, ללא שאריות מאפים הדבוקות בדפנות ובקרקעית, ניתן להכשירו לשימוש לאחר שתחלוף לפחות יממה (מעת לעת) מאז השימוש האחרון שנעשה בו, על ידי הפעלתו על חום גבוה למשך כחצי שעה. תוכלו לאפות כמובן בתבניות חד-פעמיות, או בכלים משלכם. אם מתעורר צורך גדול, תוכלו להסתמך גם על דעת המתירים שימוש בכלי פיירקס נקיים השייכים להורים, לצורך האפיה (הרב עובדיה יוסף, יביע אומר חלק ד יורה דעה, סימן ה).
לסיום דברי אחזור שוב על חשיבות העניין שהכל ייעשה בנחת רוח ובכבוד הדדי, מבלי לפגוע חלילה בשמחת המפגש המשפחתי. איני מתכוונת חלילה לוויתור על דרישות ההלכה, אך תמיד לשלב עם זאת את ההבנה, כי "דרכיה דרכי נועם, וכל נתיבותיה שלום".
ברכה והצלחה בכל.
עידית
 
הרחבה:
שאלת כלי הזכוכית נתונה כבר במחלוקת הראשונים, האם דינם ככלי חרס, משום שהם מיוצרים מחול (למשל, תוספות עבודה זרה דף לג ע"ב, רא"ש פסחים פרק ב סימן ח, רמב"ם מאכלות אסורות פי"ז ה"ג, חידושי הר"ן פסחים דף ל ע"ב). בעניין זה נקטנו כדעת השולחן ערוך המקלה, שכלי זכוכית אינם בולעים בחום, אולם יש לדעת כי הרמ"א חולק עליו, ואוסר שימוש בכלי זכוכית לבשר ולחלב, או לחמץ ולמצה.
בימינו רבים מהספרדים פוסקים כשו"ע (יביע אומר חלק ד אורח חיים סימן מא, שו"ת ישכיל עבדי חלק ה – יורה דעה סימן יג), אך יש מי שמחמיר כדעת הרמ"א (בן איש חי שנה ראשונה פרשת צו סעיף יד).
גם ביחס לדברי הרמ"א ישנן דעות שונות, יש מי שמסייגים אותם לדורו, מתוך החשש לייצור כלים מחמרים באיכות ירודה ולזיופים (שדי חמד אסיפת דינים מערכה ה אות כא), וכן יש מחלקים בין החמרה בהלכות פסח, שם אוסרים גם ללא בליעת טעם, ובין בשר וחלב, שבהם גם הרמ"א יתיר (כנסת הגדולה יורה דעה סימן קכא סקכ"ה, שו"ת משנה הלכות חלק ט סימן קסח). דברים אלה מתבססים על כך שבהלכות יין נסך אין הרמ"א מעיר על דברי השו"ע  (יורה דעה סימן קלה סעיף ח), ולכאורה מסכים עם דבריו.### שאלה  
 הבן שלי נכנס לניתוח חירום, וכנראה שינותח בפועל בליל שבת. כרגע בעלי ואני נמצאים אתו בבית החולים, אבל יתכן שבהמשך נתפצל, ואחד מאתנו יחזור הביתה להיות עם שאר הילדים. ליל הטבילה שלי חל הלילה, בליל שבת, ואני לא מצליחה לחשוב איך אני עושה את זה, כי המרחק מבית החולים למקווה גדול, ומחייב נסיעה, ובכל מקרה בעלי ואני לא נוכל להיות ביחד לאחר הטבילה.
האם ישנה אפשרות לדחות את הטבילה למוצאי שבת? אודה לך על מענה מהיר, כדי שנוכל לדעת איך להתארגן בשעות הקרובות.. ### תשובה  
 שלום לך,
אני מבינה את הדאגה והלחץ, שאתם נתונים בהם, והאתגר המורכב, שאתם מצויים בו, ואני מאחלת לפני הכל ברכת בריאות והחלמה מהירה לבנכם. חשוב להקדים ולומר, שבכל החלטה מסוג זה, ישנו צורך להגיע להבנה זוגית, מתוך התחשבות הדדית.
השאלה העיקרית, שבה יש לדון היא, האם ישנה חובה להיטהר בהקדם האפשרי ככל שניתן, או שזה תלוי ברצונך, וניתן לדחותה בהסכמה משותפת של בני הזוג. על פי רוב הפוסקים מצוות הטבילה בזמנה חלה רק בקשר לענייני טהרות, הקשורים לחיי המקדש (הפרשת חלה ותרומה לכהנים, תפילה במקדש ועוד), אך לא לצורך איסור והיתר שבין בני הזוג. ולכן כיום, כשהטבילה נעשית לשם יחסים זוגיים, אין מצווה לטבול בזמן.
יחד עם זאת קיימת מחויבות הדדית במסגרת חיי הנישואין לקיום מצוות עונה, ולכן ישנו חיוב שלא לעכב את הטבילה, אלא אם כן מדובר במצב חריג, או במצב של אונס, שאינו מאפשר זאת (מסיבות טכניות, או רגשיות). מכיוון שכך, בני הזוג יכולים להגיע להחלטה מוסכמת של דחיית הטבילה.
כעת ארחיב את ההסבר, לשאלת הטבילה ודחייתה יש לברר מהי מידת המחויבות של כל אדם להימצא במצב של טהרה. הגמרא מציינת מספר פעמים ובהקשרים שונים מחלוקת תנאים בשאלה: האם טבילה בזמנה – מצווה, או לאו מצווה. למשל במסכת שבת (קכ, ע"ב), מסכת יומא (ח, ע"א) ועוד. לדעת רבי מאיר, אכן ישנה מצווה להיטהר מטומאה, אך לדעת רבי יוסי אין מצווה כזו, אלא שההימנעות מהטהרה מעכבת עניינים שבקדושה, כגון: אכילת תרומה (ע"י כוהנת) וביאת מקדש. למעשה, מחלוקת זו מלווה את הפוסקים לאורך כל הדורות שלאחר החורבן ללא הכרעה חד-משמעית, אם כי מקובל על רובם, שהמחלוקת המדוברת, עוסקת בשאלת ההיטהרות, דווקא לעניינים שבקדושה, מה שרלבנטי לזמן שבו בית המקדש קיים, שייבנה במהרה בימינו, ולא לענייני איסור והיתר (שהקשר הזוגי נכלל בהם).
ובהרחבה – כאשר התורה עוסקת במצב הנידות, היא דנה בכך משני היבטים: כלפי דברים שבקדושה (ויקרא ט"ו – במסגרת דיני טומאה וטהרה) וכלפי בעלה (ויקרא י"ט – במסגרת איסורי העריות). ואכן נשים נהגו לטבול לשתי מטרות – לעיסוק בטהרות, כגון, אכילת מעשר שני וקרבן פסח, ולהיתר יחסי אישות עם בעליהן. המשנה כללה את מסכת נידה בתוך סדר טהרות, בין כל יתר מקרי הטומאה, אך השולחן ערוך (שנכתב כידוע מאות שנים לאחר חורבן הבית), ממקם את הלכות נידה בתחום האיסור וההיתר בין בני הזוג בלבד, ואינו מתייחס לטומאה ביחס למקדש. מכאן למדו המפרשים, ששאלת טבילה בזמנה קשורה למצב של טומאה וטהרה, הקשור כאמור, לבית – המקדש בלבד. ומכאן, שבימינו אין איסור לאדם להישאר בטומאתו, כפי שאכן מקובל לגבי כל יתר הטומאות, וכן לגבי טומאת פנויות.
יחד עם זאת, ההישארות במצב של טומאה, משאיר את האשה גם באיסורה על בעלה, כמובן. לכן מומלץ ביותר להימנע ממצב של דחיית הטבילה, ולעשות כל מאמץ לטבילה בזמן. גם אשה, שבעלה נמצא במקום רחוק, אך ישנו סיכוי קל, שהוא יחזור, תטבול בזמנה. וכך גם מומלץ במקרה שלכם, שבו לא יתאפשר לכם קיום יחסי אישות, תאפשר לכם הטבילה מגע של חיבה, תמיכה וסיוע הדדי. נדגיש, שאף בקרב הפוסקים, שסבורים שאין בימינו חובה לטבול בזמן, לכל הדעות, ישנה חשיבות גדולה בכך עבור הקשר הזוגי, ולכן מתירים לטבול בליל שבת למרות החששות ההלכתיים הנלווים לכך (רובם מתירים אף כאשר מדובר בטבילה שנדחתה) משום עונג שבת, מצוות עונה ומצוות פריה ורביה, שהן מצוות מדאוריתא.
ועדיין – במצבי קיצון חריגים, הנחשבים כמעט כ'אונס', ניתן לדחות את הטבילה (שולחן ערוך יורה דעה סימן קצז סעיף ד), ולכן לפי המצב שתיארת, נראה לי, שכאשר הטבילה מוסיפה לחץ גדול, ואין בנמצא מקווה בקרבת בית החולים (מה עוד שממילא לא תוכלו להתייחד), אין מניעה לדחות את הטבילה למוצאי שבת, לאחר דיון והסכמה בין בני הזוג (ואף כאשר חלק מן ההכנות ייעשה ביום ששי, והחפיפה תהיה רחוקה מן הטבילה), תוך נסיון לצמצם ככל שניתן את הפעמים שבהן תזדקקו לכך (ראי רב פעלים חלק ב יורה דעה סימן לד). עוד אוסיף, שאם יקל עליכם, תוכלי לטבול בזמן בין השמשות, החל משלוש עשרה דקות וחצי לאחר השקיעה ועד לצאת הכוכבים (סדרי טהרה סק"ט, בני בנימין קד, ע"א, טהרת הבית חלק ב עמ' תנב).
אני מאחלת לך ולבני משפחתך בריאות איתנה, וקבלת שבתות מתוך נחת ושמחה.
 
הרחבה:
טבילה בזמנה מצווה –
כבר התוספות (נדה דף ל ע"א) הקשו על ר"ח שפסק שטבילה בזמנה מצוה, שהרי בימינו כל הנידות מחמירות על עצמן כזבות ואינן נוהגות כדין תורה, שנידה טמאה לשבעה ימים בלבד. ואף כזבות מחמירות כולן כנידה, שלא לטבול ביום, כלומר כולן דוחות את טבילתן. ההשלכה של תפיסה זו היא, שבזמנים שבהם אסורה האשה ממילא על בעלה (כגון יום כיפור ותשעה באב), נאסרה הטבילה, ואף היו מי שאסרו על הטבילה בשבת משום גזירת חז"ל (מיחזי כמתקן כלי, חשש סחיטת השיער או טלטול המגבת), או במוצאי שבת משום הרחקת החפיפה, שנעשתה בערב שבת, מן הטבילה. ראש הפוסקים לאסור היה ר"ת (תוס' יומא דף ח ע"א), וכמוהו ראשונים רבים, ביניהם הרא"ש (מועד קטן פרק ג סימן לז), מהרי"ל (שו"ת החדשות סימן צו), המאירי (מס' נידה דף כט ע"ב), מרדכי (הלכות מקוואות (שבועות) רמז תשנב), מהרי"ק (שו"ת סימן לה אות ג), רמ"א (יורה דעה סימן קצז סעיף ב כשכך המנהג),ערוך השולחן (יו"ד סימן קצז סעיף ב) ולמעשה רוב רובם של האחרונים. פסיקה זו התבססה על ההנחה, שטבילה בזמנה אינה מצווה.
הדעה החולקת, מצדדת בטבילה בכל מצב, כולל בימי אבלות (הן אישית והן לאומית ב – ט' באב), וביום הכיפורים, האסורים ממילא בתשמיש, וזאת על סמך הגמ' (למשל במס' שבת קי"א ע"א, ביצה י"ח ע"ב, תענית י"ג ע"א). בין המחייבים נמנים השאילתות דרב אחאי גאון (סימן צו), תשובות הגאונים (מובא בבית יוסף סימן קצז סעיף ב), אור זרוע (חלק ב אות ב, ואות תלה) , בעל הלכות גדולות (סימן מא) וספר התרומה (הלכות נידה סימן פו). בתשובה לטענת התוספות, שבימינו כל טבילה נדחית ממילא לסוף שבעה נקיים, טוענים פוסקים אלה שכל אשה הדוחה את טבילתה משום גזירת חז"ל, נחשבת כטובלת בזמנה, ואין מדובר בטבילה דחויה.
גם הטור פסק שישנה מצווה לנידה לטבול בזמנה, (ואסורה מהתורה להישאר בטומאתה), אך לעומת זאת לא חייב בעלי קרי בטבילת עזרא (או"ח סימן תרי"ג). הרמב"ם (הלכות שביתת עשור פ"ג ה"ג) מכריע שאין חובת היטהרות לבעלי קרי ונמנע מלדון בכך ביחס לנידות, מה שמביא למסקנה שלא ראה בטבילה בזמנה מצווה. (אם כי בהלכות שביתת עשור פ"ג ה"ב פוסק הרמב"ם שכל חייבי טבילות טובלים ביום הכיפורים, ויש מפרשים שהוא דן בזמן שיש בו טהרה, אך לא בימינו (למשל בשו"ת דברי יציב יו"ד סי' נ"ה). השו"ע (יו"ד, סי' קצ"ז, ס"ב) סבור גם הוא שאין מצווה להיטהר, אך ישנה מצוות טבילה בזמן לנידה, משום פרו ורבו ומצוות עונה, ומכאן – שכאשר בעלה אינו בעיר אין מצווה לטבול, משום שאין בזה תועלת.
 
דחיית מצוות עונה –
במקרה שלכם, זכיתם לקיים מצוות פרו ורבו, ולכן נדון רק במחויבות בני הזוג זה כלפי זה. חיוב מצוות עונה מוטל על הבעל, וחכמים קבעו שיעור ותדירות לקיום המצווה לכל מגזר (סקטור) בשוק העבודה. מעבר לשיעור זה, דרגת החיוב פחותה, אלא אם כן אשתו מעוניינת בכך. יש מי שסובר (כגון המהרי"ל לעיל) שהימנעות מטבילה פוטרת את הבעל ממצוות עונה, ואף ממצוות פרו ורבו. כלומר- עיכוב הטבילה ע"י האשה מרצונה, פוטר את הבעל מקיום חובתו, שכן אין הדבר תלוי בו.
בעל אגרות משה (או"ח חלק ד, סימן ע"ה) מעלה את הנושא של חיוב מצוות עונה, הגורר חיוב טבילה בזמנה, ומדגיש שפשוט ש"בזמן שקשה לאשה לקבל תשמיש היא פטורה" (על פי התוס' בכתובות כ"ב ע"ב ) "דמצות וחיוב עונה שעל הבעל לאשתו וכן לשמח אשתו פשוט שהוא רק כשטובלת ורוצית בתשמיש … אבל כשהיא אינה טובלת מאיזה טעם שהוא, ליכא שום חיוב על הבעל לזרזה ללכת לטבול בשביל קיום עונה ושמחת אשתו", יחד עם זאת, מוסיף האגרו"מ שישנה מחויבות מצד האשה, וכאשר היא בריאה, עליה לטבול, ויש עליה שעבוד לבעלה כדי לאפשר לו את קיום המצווה.
הביטוי הקשה בו השתמש הרב, קיים במקומות נוספים בשיח ההלכתי למשל במס' קידושין (דף ל ע"ב), ובשו"ע (יו"ד סי' ר"מ ס' י"ז) בהלכות כיבוד הורים: "האשה אין בידה לעשות, שהיא משועבדת לבעלה, לפיכך היא פטורה בכבוד אב ואם בעודה נשואה". גם את פטור הנשים מהסבה בליל הסדר מפרשים מפרשי התלמוד כנובע משעבודה לבעלה. (למשל רשב"ם על פסחים ק"ח ע"א מסביר שישנה על האשה אימת בעלה וכפופה לו. והמאירי אמר שאין חירות לאשה אצל בעלה).
אולם בניגוד לדברי האגרו"מ, ישנן דעות אחרות, ולפיהן רשאית האשה למחול על עונתה, ועל ידי כך גם לפטור את בעלה מן החיוב (למשל הרמב"ם בהלכות אישות, פט"ו, ה"א, מגן אברהם סימן רמ הקדמה, אבני נזר יורה דעה סימן רצד ועוד).
גם תלמידי חכמים רשאים לצאת ללמוד תורה, אף ללא רשות נשותיהם, וסוחרים רשאים לצאת כשנשותיהם מוחלות להם (רמב"ם אישות פי"ד, ה"ב), מקרה אחר שבו התירו באופן כולל לדחות טבילה מתוך התחשבות באשה, הוא כשמדובר ביולדת. בנוגע לזה, קובע שבות יעקב (חלק ג' סימן ע"ז) שיש לקבל את החומרא של המתנת ארבעים יום לזכר ושמונים יום לנקבה עד לטבילתה, "ושמעתי שנותנים טעם חדש לחומרא זו שנהגו כן לפי שראו שהדורות מתמעטין והולכין בכח גבורתם, ויש לחוש אם תמהר לילך לבית הטבילה אחר לידתן אולי תחזור ותתעבר וכח אין ללידה עוד ותתעבר ותמות … לכן החמירו בדורות האחרונים כל כך ואין לזוז מדבריהם במקום שנהגו להחמיר והמיקל בזה נגד המנהג, לא יפה עשה" 
אם נשוב לנושא חיוב האשה כלפי בעלה, אותו הביא הרב פיינשטיין, היו פוסקים שהזכירו בעניין זה את דין מורדת, אולם לדעתי אין זה שייך כלל לענייננו, מכיוון שכאן מדובר על אירוע חריג ולא על התנהלות קבועה. נזכיר בקצרה את הקריטריונים להגדרת המורדת שמביא הרמב"ם בהלכות אישות (פרק יד הלכה ט): "ואם מרדה מתחת בעלה כדי לצערו ואמרה הריני מצערת אותו בכך מפני שעשה לי כך וכך או מפני שקללני או מפני שעשה עמי מריבה וכיוצא בדברים אלו", בהקשר זה נציין שפוסקים רבים הדגישו את חומרת עיכוב הטבילה, כאשר הדבר נועד לפגוע בבעל, לצערו או להענישו, אך כאמור, אין זה עיקרו של הדיון כאן.
 ### שאלה  
 כביסה בתשעת הימים
אנחנו עומדים לסיים שליחות לאחר כמה שנים בקהילה יהודית בחוץ לארץ. הנחיתה בארץ תהיה בתשעה באב, ורצינו לשאול, האם נוכל לכבס לפני החזרה לארץ.
מדובר בשני סוגי כביסה, חלק אחד כולל כלי מיטה, מגבות וכו', שנשארים בדירה, וחשוב שנשאיר אחרינו נקי וראוי לשימוש לבאים אחרינו, והחלק השני כולל בגדים של בני המשפחה, שנצטרך לאחר הנחיתה, עד שנשיג מכונת כביסה.
רצינו לדעת, האם ישנה אפשרות להתיר את הכיבוס בימים שלפני תשעה באב. יש לנו עוזרת בית שאינה יהודיה. תודה
 . ### תשובה  
 שלום וברכה, ושובו בשלום ארצה.
איסור הכיבוס הוא אחד מכמה איסורים שנקבעו במשנה לציון האבלות על בית מקדשנו (תענית כו, ע"ב). איסור זה מבטא את צער האבלות, בדומה לאבלות פרטית (שו"ע יורה דעה סימן שפט סעיף א), ע"י כך שהאדם נמנע מהרווחת גופו, ומהתעסקות בתענוגות ומותרות משמחים.
נדגיש, כי איסור הכיבוס במסגרת הלכות האבלות אינו דומה לאיסור הכיבוס בחול המועד, שם נאסרה המלאכה עצמה משום קדושת המועד ושמחתו, ולא ההנאה מלבישת בגדים נקיים, המדגישה את הצער.
האיסור כולל הן לבישת בגדים מכובסים (וכמובן חדשים), כמו גם שימוש במגבות, מפיות וכלי מיטה מכובסים, והן כיבוס הבגדים המשומשים, ואף לצורך לבישתם לאחר תשעה באב (שולחן ערוך אורח חיים סימן תקנא סעיף ג). איסור הכיבוס לשם שימוש מאוחר יותר נועד לגרום לנו שלא נסיח דעתנו מן האבלות (משנה ברורה סקכ"א, מגן אברהם סקי"ב).
בני ספרד נוהגים כדברי הגמרא: שבת [שבוע] שחל תשעה באב להיות בתוכה – אסור מלספר ומלכבס (תענית כו, ע"ב) והשולחן ערוך (אורח חיים סימן תקנא). ואילו בני אשכנז מחמירים לנהוג אבלות החל מראש חודש אב ('תשעת הימים'), לקיים את דברי המשנה: משנכנס אב ממעטין בשמחה (רמ"א סימן תקנא בפרט סעיף ד). לכן השנה, שצום תשעה באב חל ביום ראשון, אין למעשה מנהגי אבלות של השבוע שחל בו עבור בני ספרד. אם הנכם נוהגים כספרדים, תוכלו לכבס כרגיל.
אך אם אתם נוהגים כאשכנזים, יש לבדוק האם ישנן סיבות להתיר את הכיבוס.
א. כבר המשנה (תענית פ"ד מ"ז), המזכירה את עניין הכביסה, מסייגת את האיסור בכך, שרחצה וכביסה מותרות מפני כבוד השבת. וכן נפסק שמותר לרחוץ, לכבס וללבוש מכובס לצורך מצווה, כגון: המוהל, הסנדק והורי הבן בברית מילה, אשה בימי ליבונה ורחצה לצורך טבילה (שולחן ערוך סימנים א, ג).
אמנם במקרה של כיבוס המצעים אין מצווה, אולם השארת כביסה מלוכלכת בדירה יש בה בהחלט חילול שם ה', כמו גם בלבישת בגדים מלוכלכים או בעלי ריח רע. גם משום כבוד הבריות התירו לרחוץ כשמזיעים באבלות (פתחי תשובה יורה דעה סימן שפט סק"ב, ילקוט יוסף קצוש"ע יורה דעה סימן יח סעיף ב, פניני הלכה זמנים פרק ח סימן כא).
ב. כאשר ישנו צורך ממשי בכיבוס, ואין מדובר בפינוק או במותרות, לא נאסר לכבס. למשל בבגדי ילדים ותינוקות, שמתלכלכים באופן תדיר, ואף סופגים הפרשות (רמ"א סעיף יד), כלי המיטה ובגדי החולים בבתי חולים, שכיבוסם נועד למנוע התפשטות זיהומים, וכן מי שאין לו בגדים נוספים ללבישה (ביאור הלכה סימן תקנא סעיף ג, קיצור שו"ע סימן ריא סעיף ח, שו"ת אור לציון חלק ג פרק כז אות א).
במקרה שלכם – אתם אכן תידרשו לבגדים נקיים לאחר שתחזרו ארצה בשלום, כשלא יתאפשר לכם לכבס בימים הראשונים. כאמור, איסור הכיבוס לצורך הימים שלאחר תשעה באב, לא נועד לבטא את האבלות עצמה, אלא להשאיר אותנו באווירת האבלות, לבל נסיח דעתנו ממנה. כמדומני, שאופן הכביסה בימינו, שנעשה באמצעות לחיצת כפתור של מכונת הכביסה, פחות מסיח דעת מאשר כביסת היד שנהגה בעבר.
כיוון דומה מופיע בתשובות הציץ אליעזר (חלק יג סימן סא) ומנחת יצחק (חלק י סימן מד), המתירים לכבס מצעים למיטות בבתי מלון. בדומה לדברים שהעלינו כאן, הם משווים בין דיני רחצה וכביסה, ולכן מתירים אותן כשנועדו לצורך ניקיון והעברת הזוהמה, ולא לצורך תענוג ורווחה. רוב בני האדם מואסים בשימוש במצעים של אחרים ואינם רואים פינוק או מותרות במצעים נקיים. לכן, ניתן להגדיר שהנורמה בתחום זה היא של איסטניסים – אנשים שאינם יכולים לוותר על הרגלי ניקיון מסוימים, וההלכה מתחשבת בכך. ניתן לומר זאת גם על הסיטואציה שלכם – אתם צריכים לכבס את המצעים שתשאירו כי זו הנורמה המקובלת שאינה מותרות או פינוק. יתרה מזו, כיבוס כעין זה הותר אף לאבל בימי השבעה שלו. קל וחומר שהוא מותר לאבלות של תשעת הימים, שלא צריכה להיות קשה יותר מאבלות פרטית.
להלכה, תוכלו לכבס את כלי המיטה והבגדים, שכן מדובר בצורך, ולא במותרות. אולם צריך שתעשו זאת בצינעה בתוך ביתכם, ובסיועה של עובדת הבית הנכרית, או בלקיחה למכבסה בבעלות גויים, אם אין הדבר נעשה בפרהסיה. את הבגדים המכובסים אל תלבשו עד לאחר תשעה באב.
אני מאחלת לכם, שתשובו בשלום ארצה, ושתהיו מאבלי המקדש, הרואים בבניינו, שכל המתאבל על ירושלים, זוכה ורואה בשמחתה (תענית ל, ע"ב).
עידית
 
הרחבה בעניין הכביסה בימינו לעומת ימי חז"ל –
אמנם הדברים שלהלן נאמרו בעניין כיבוס בחול המועד, ושאלת הגדרתו כמלאכה, אולם תיאור השתנות המציאות הפיזית והחברתית מתאים בהחלט גם לנידון, היחס כלפי עבודת הכיבוס, השינוי בטיב הביגוד,  והפיכת נורמות הניקיון הבסיסיות לדרגת "איסטניסט", רלוונטיים גם כאן.
חבל נחלתו חלק יא סימן יט
כביסה בימי חז"ל היתה עסק מסובך של הליכה עם הבגדים המיועדים לכביסה למקומות בהם יש מים (בריכות, נחלים וכד') או הבאת מים לחצרו ושימוש בחומרים מנקים, חימום מים, הכאה על הבגדים וניקוים בשלבים. כמו"כ היו אנשים מיוחדים – כובסים – שזו היתה מומחיותם ופרנסתם – כביסת בגדים.
המקורות לסוגי האריג היו מן החי והצומח: צמר, עור, פשתן וכותנה.
בימינו כל הביגוד השתנה ואין בגדים מחומרים אלו, והיותר נפוצים הם בגדים סינטטיים או כותנה מעורבת בחומרים סינטטיים. עם המהפכה התעשייתית השתנו אף דרכי הניקוי של הבגדים, בימינו כמעט בכל בית מכונת כביסה וברבים מהם מכונות ייבוש. מעטים מאד האנשים המכבסים מחוץ לביתם, ואף השולחים בגדיהם לכביסה במכבסות מכבסים ע"י מכונות ולא ביד.
שינוי נוסף שנוצר כתוצאה מהמעבר למכונות במהפכה התעשייתית, הוא מחיר ייצור הבגדים ובעקבות זאת כמות הבגדים שיש לאדם – שהיא בדר"כ מרובָּה פי כמה וכמה מאשר בימי חז"ל. השינוי שנוצר כתוצאה מכך הוא החלפה יומיומית של רוב הבגדים כסדר חיים קבוע. כמעט ולא נמצא אדם שאינו מחליף חולצה פעם ביום. כמו"כ עקב זמינות המים כמעט כל אדם מתרחץ פעם ביום (ולעתים פעמיים בימים חמים). עקב תנאי החיים ורמתם עלתה הרגישות לזיעה והצורך בבגדים נקיים.### שאלה  
 שלום, רציתי לברר איך הנשים האבלות (על פטירת אב) צריכות לנהוג בזמן שהבן והאחים של הנפטר אומרים קדיש בשנת האבל- האם יש לעמוד או שאפשר לשבת? האם לענות "יהא שלמא רבא…"? (לפי מנהג יהודי תוניסיה)
תודה.
 . ### תשובה  
 שלום רב,
שנת האבל על הורה היא תקופה חשובה ורגישה ואמירת הקדיש היא חשובה מאוד לעילוי נשמת הנפטר (רמ"א יורה דעה שע"ו סעיף ד'). על ידי הציבור העונה "יהא שמי' רבא מברך כו' " מתקדש שם שמיים ומתכפרים עוונות הנפטר (גשר החיים פרק ל סעיף ד).  אני שומעת בדבריך רצון של הנשים האבלות לקחת חלק בעילוי נשמת האב בתפילה גם אם הן אינן אומרות את הקדיש בעצמן.
הבן האומר את הקדיש צריך להקפיד על תפילה במניין שלוש פעמים ביום. האבלים עומדים בזמן שהם אומרים את הקדיש בעוד הקהל יושב ועונה לקדיש בקול (כפי שנהוג במנהג תוניס וקהילות נוספות). 
הנשים האבלות שאינן אומרות קדיש אינן מחויבות להקפיד על תפילה במניין וגם לא לעמוד בזמן הקדיש. אולם, אם יש רצון מצד האבלות להיות מעורבות יותר בתפילה לעילוי הנשמה בזמן השנה ישנן מספר אפשרויות. 
האבלות יכולות לקחת על עצמן להגיע לתפילה באופן קבוע, לתפילה אחת או יותר, להקפיד לשמוע את הקדיש ולענות לו כחלק מהקהל. ההוספה של תפילה בציבור יכולה לתרום רבות בזמן שנת האבל, אבל לא כל אחת רוצה או יכולה לקחת מחויבות כזו על עצמה.
כמו כן, אם הן רוצות הן יכולות לעמוד בזמן הקדיש ובכך לחוש הזדהות גדולה יותר עם הבן. אם יש נשים נוספות בעזרת הנשים הבחירה לעמוד עשויה לבלוט ולאותת לנשים האחרות שיש כאן אבלות. מצד שני, היא יכולה להפתיע – כדאי שהאבלות יבדקו אם מהלך זה מתאים להן ולקהילתן. כאמור, יש כאן אפשרות נוספת לקחת חלק, אבל ייתכן שחשוב לאבלות לא להראות חריגות בתוך הקהל.
 
מן השמיים ינוחמו האבלים והאבלות, ושיזכו לעשות נחת רוח לנפטר בתפילה תורה ומעשים טובים.### שאלה  
 שלום רב, יש לי גינה ובה יש כמה צמחי תבלינים. הבנתי שבשנת שמיטה כל אחד יכול לבוא לקחת מהתבלינים אבל הבעיה היא שיש גדר גבוה ואפשר להגיע אל התבלינים דרך הדירה בלבד. אשמח לדעת מה עליי לעשות. שום דבר? לשים שלט שהגינה שייכת לדירה 1? 
 . ### תשובה  
 שלום לך,
אני מברכת אותך על הזכות להצטרף למעטים שמקיימים את הלכות שמיטה, ולא כצרכנים בלבד. כידוע, אחוז קטן ביותר מיושבי הארץ הנם חקלאים, ולא פעם נשכחת מאתנו משמעותה של השמיטה – שחרור והרפיה מן הבעלות הפרטית, והפנמה עמוקה, כי הארץ כולה, וכן הישגינו ופירותינו בעולם כולם מאת ה', הנתונים לנו כפיקדון על מנת להתחלק בו עם אחרים (סנהדרין לט, ע"א).
חובתך בשנת השמיטה להפקיר את הפירות שלך, אבל אין זה אומר שחייבת להיות גישה חופשית לכל אדם אל תוך השטח שלך. את יכולה ליידע את הציבור בכך שניתן להגיע לגינה בתיאום איתך, או לקטוף בעצמך כמות קטנה לצריכה ביתית לך ולקרובים וחברים. 
 
הרחבה:
ניתן לחלק את מצוות השמיטה לשני חלקים: שבת הארץ ושביתת האדם ממלאכה: "וּבַשָּׁנָה הַשְּׁבִיעִת שַׁבַּת שַׁבָּתוֹן יִהְיֶה לָאָרֶץ שַׁבָּת לַה' שָׂדְךָ לֹא תִזְרָע וְכַרְמְךָ לֹא תִזְמֹר" (ויקרא כה, ד), והפקרת כל הגידולים: "וְהַשְּׁבִיעִ֞ת תִּשְׁמְטֶ֣נָּה וּנְטַשְׁתָּ֗הּ וְאָֽכְלוּ֙ אֶבְיֹנֵ֣י עַמֶּ֔ךָ" (שמות כג, יא).
כאשר מקיימים את מצוות השמיטה מדאוריתא (בזמן ש"כל יושביה עליה"), ישנה מחלוקת האם השדות נעשים פשוט "הפקר" בעל כרחם של הבעלים מעצם חלות השמיטה עליהם, וזה נקרא "אפקעתא דמלכא"(דעת המבי"ט סימן יא סעיף כא על פי בבא מציעא לט, ע"א), או שצריך הפקרה מפורשת מאת הבעלים (דעת הבית יוסף אבקת רוכל סימן כד). אולם בימינו, שהשמיטה היא דין דרבנן, קיימת המצווה על בעל השדה להפקיר את פירותיו, ואין בפירות דין עצמי של מופקעים (הרב עמיאל, המידות לחקר ההלכה מידה ח, סעיף נד, ומידה יב סעיף מז).
יוצא מכך, שבמצב בו הבעלים גודרים את השדה, ומונעים מאחרים להיכנס אליו, הם מביעים בזה את דעתם שאינם מעוניינים להפקיר, ולמרות שיש בזה מעשה של איסור (רמב"ם שמיטה ויובל פ"ד הכ"ד), פירותיהם אכן אינם מופקרים (מבוא לשבת הארץ פרק יא, ושם בפרק ד הלכה כד, סעיף ד). לכן כדי שאנשים אחרים יוכלו ליהנות מהפירות, הם צריכים לבקש רשות מן הבעלים,  כדי לוודא שהבעלים אכן מפקירים את פירותיהם.
בנוסף לכך, מפני תיקון העולם חכמינו אסרו להיכנס לשדה ללא בקשת רשות מבעליו, מחשש שישתרשו הרגלי עבירה של כניסה לשדות אחרים וגניבת פירותיהם (הראב"ד ור"ש משאנץ למשנת עדויות פ"ה, מ"א). לכן על המבקשים לקחת פירות לבקש רשות כניסה מהבעלים, גם בשנת השמיטה וגם כאשר הבעלים הפקירו את הפירות.
נדייק, שההפקרה חלה על הפירות בלבד, ולא על האדמה, או העצים. מכאן נלמד, כי אין חיוב על בעלי הבית לפרוץ את הגדר (מכילתא דרבי ישמעאל פרשה כג פס' יא אות ריד), ויש באפשרותך להשאיר שער של חצרך נעול מחשש לגרימת נזק לגינה או לגניבת חפצים. בכל מקרה, עלייך לתלות שלט במקום בולט על הגדר, או בכניסה לבית, שכתוב בו כי ישנם בחצר פירות הפקר (צמחי תבלין), וניתן להגיע בזמן מסויים, או בתיאום אתך, על מנת לקטוף מהם (דרך אמונה הלכות שמיטה ויובל פרק ד ס"ק רצז ציון ההלכה, בשם החזון איש).
ועוד, אמנם אסור לך לקטוף את כל היבול בעצמך גם אם במטרה לחלקו, מפני שזה נעשה כמנהג של בעלות, בדרך שנעשה בכל השנים, ויש בכך איסור קצירה או בצירה, שעליו דיברה התורה (רמב"ם שמיטה ויובל פ"ד, ה"א, והכ"ד). אך קטיף עבור חברים או קרובים בכמות של צריכה ביתית מותר, על מנת לחסוך מהם את הטירחה (פניני הלכה שביעית ויובל פרק ג סעיף ג סוף הערה 3 ופרק ד סוף סעיף ח).
הצענו אם כן שני פתרונות מעשיים ופשוטים, שיאפשרו לך לקיים את המצווה,
ברכה והצלחה.### שאלה  
 שלום אשמח לשאול על המקורות לגדרי צניעות לנשים ולגברים (במידה וקיימים כאלו). האם הטעמים לגדרי צניעות לנשים, לבוש וכיסוי ראש, נעוצים בהקשרים של מיניות בלבד?
תודה רבה על כל העזרה, 
בהערכה רבה
 . ### תשובה  
 שלום לך, 
את שואלת מספר שאלות,
1. מהם המקורות וגדרי הצניעות לנשים
2. מהם הטעמים לגדרי צניעות לנשים
3. מהם הטעמים לכיסוי ראש לאשה
אפתח ואומר שצניעות היא יסוד משמעותי מאד ביהדות. כפי שניסח זאת הנביא מיכה: "הגיד לך אדם מה טוב ומה ה' דורש ממך – כי אם עשות משפט ואהבת חסד והצנע לכת עם אלוקיך".
מה היא צניעות? 
בתורה לא נאמר דבר על צניעות. אין כללים ואין פרטים. יש רק דוגמאות חיות של אנשים ההולכים בצניעות לפני ה', וכנגדם – פריצות רבה. (למשל, סיפור יוסף ואשת פוטיפר. ומעמידתו של יוסף משתמעת מה היא הדרך הראויה). ניתן גם ללמוד על חומרת חשיפת הגוף מכללי בנין המזבח והמשכן בהם יש הקפדה יתרה על כך שכהנים לא ייחשפו בעת עבודת המשכן. ביזיונה של אשה סוטה הוא ב"ופרע את שערות ראשה".
מתוך הדוגמאות אנחנו מבינים של התורה להימנע מחשיפה, להימנע מהיחשפות לאפשרות של חטא. אולם כאמור – אין מצוות מפורשות ובודאי אין פרטים של "דיני צניעות". 
לכן – כדאי להאזין לעומק דבריו של הנביא מיכה שהבאתי לעיל.
צניעות היא כלל גדול בדרישת ה' מאתנו. כמו הכללים של עשית משפט צדק, ושל גמילות חסד. 
צניעות בראש ובראשונה היא התודעה הפנימית העמוקה של "הצנע לכת עם אלוקיך" – הידיעה שאנו מהלכים לפני הקב"ה בכל עת, בכל מצב. ומשום כך – תנועת הנפש צריכה להיות של צניעות, של ענווה, של הנמכת קומתנו. 
בגמרא ובהמשך בספרות ההלכה ישנם גדרי צניעות הקשורים לאופן בו עומד אדם בתפילה, לאופן בו יוצא אדם ויוצאת אשה לשוק ועוד. 
באשר לקשר בין גברים לנשים ההגבלות רבות וידועות: אשת איש, גילוי עריות, קרבה של זימה וכו', אשר באים לידי ביטוי, למשל, באיסור ייחוד. עם זאת – אין הגבלה על קשר שאין בו משמעויות של פיתוי ומיניות. 
כאשר קרב אברהם למצרים הוא אומר לשרה: "הנה נא ידעתי כי אשה יפת מראה את". רש"י מפרש – שעד כה לא הכיר ביופיה משום צניעות שבהם. המהר"ל מעמיק להסביר את רש"י ואומר: "ודאי ראה פניה, אלא שהפנים כיון שהוא מגולה לכל אין האדם מתפעל ביופי שלו, ולא נכנס יצר היופי בלבו, אבל על ידי מעשה (=הגעתם למצרים)… היה יודע היופי שלה ומבחין היופי ביצרו". (גור אריה שם) ובמילים אחרות: בודאי אברהם ידע את יופיה של אשתו, את פניה היפות, הגלויות לכל תמיד, אולם הוא אף פעם לא הסתכל בה מנקודת המבט החומדת, הייצרית. רק משהגיעו למצרים נחשף אברהם לראשונה לאפשרות שיסתכלו על נשים כאובייקט מיני, כסיבה לחטא ולפריצות. פסוקי המבוא לאיסורי עריות בתורה מזכירים את מצרים (ויקרא פרק יח): "כמעשה ארץ מצרים… לא תעשו" – כי שם פרוצים בעריות. במקום שיהיה יחס של כבוד ואנושיות אל אשה, אל כל אשה, היחס הוא של תאווה, של סיפוק יצרים. . 
הזיהוי המיידי של אשה עם מיניות, ושל כל מפגש בין גברים לנשים כרקע לפריצות, הוא נחלתה של חברה שוחרת זימה, כמו שהיה במצרים. ויחס כזה, הקיים בעולם, מקרין גם על האנשים הצנועים החיים בתוכה. משום כך, החברה הדתית הולכת ומציבה עוד ועוד גבולות וסייגים למפגש בין גברים ונשים, גבולות שלא היו מוכרים בדורות קודמים. זאת הסיבה לריבוי הכללים והחומרות. 
לסיכום, אפשר לומר שהדרישה לצניעות מתייחסת בראש ובראשונה לאופן בו אדם עומד מול בוראו וליצירת חברה בה ניתן לאדם המקום לכך, בזכות הפחתת המבט התאוותני. בתורה אנחנו לומדות על ההימנעות מחשיפה ולאחריה ההלכה ארגנה מערכת כללים של שמירה על מפגש מכבד ולא מחפיץ בין גברים לנשים כנגד עולם של פריצות.
אני ממליצה לך לעיין עוד במאמרה של הרבנית מיכל טיקוצינסקי "גדולה מסך חלקיה".
תוכלי לקרוא באתר על מקורות וגדרי הצניעות לנשים למעשה בתשובות של הרבנית אוריה מבורך כאן והרבנית שלומית פיאמנטה כאן. 
כיסוי ראש אמנם קשור לנושא של לבוש האישה על פי ההלכה ונכלל כאחד המקומות בגוף הנקראים ערווה (הנלמד משיר השירים), אך המקור לכיסוי ראש הוא אחר. את כיסוי ראש לומדים מאישה סוטה כאשר הכהן "פרע את ראש האשה" (במדבר ה, יח). תוכלי לקרוא יותר על הגדרים והמקורות בתשובתה של הרבנית שלומית פיאמנטה כאן, ושל הרבנית עידית ברטוב כאן. 
בברכה,### שאלה  
 אהלן.
אני יוצאת רציני עם בחור שגדל בחברה החרדית.
הוא קורא לעצמו "דתי לאומי" אבל אני לאט לאט רואה שהתפיסה שלו לגבי ההלכה היא חרדית.
הוא מדבר איתי הרבה על הצניעות בתור "אחת המצוות הכי חשובות בתורה", רואה את ההלכה שהוא גדל עליה בתור- זה ההלכה. נקודה.
בשלב מסויים בקשר הוא הסביר שהנושא של הפרדה בין גברים לנשים וצניעות נשית הם עקרוניים לו עד כדי כך שהוא מוכן "לוותר" עליי אם אני לא רוצה בחיים האלו.
הוא מבין את ההלכות האלה בתור- יש איסור לגבר לדבר עם אישה, אלא אם כן זה משהו שחייב וגם אז בצורה מאוד תמציתית, אסור לו לדבר עם בת דודה נשואה אפילו שגדל איתה כל הילדות. הוא לא הולך לסמינריונים מעורבים כי רואה את זה כאסור, וכו' וכו' על אותו עקרון. ועל הדרך הזו, כמעט "חתך" כששמע שאני מתעקשת ללכת ללימודים מעורבים (אח"כ הסביר לי את הנושא ובאמת החלטתי ללכת לנפרד, כי הייתה לי את האפשרות וזה הרגיש לי נכון)
אני מעריכה מאוד את ההקרבה שהוא עושה כדי לקים את התורה ולהיות קרוב לה'. 
לי בעצמי חשוב מאוד לקיים חיים של תורה ושל חיים קרובים לקב"ה, אבל אני חושבת שהוא קצת מגזים.
כל פעם שאני מדברת איתו על זה הוא אומר לי- אני מבין מאיפה באת, אבל זאת לא ההלכה.
אני מרגישה שהדרך היחידה לפתוח אותו להבנה שיש הלכות שונות ושזה לא שחור או לבן, היא למצוא מקורות מ"גדולי תורה" שפוסקים להלכה, הלכות צניעות קצת פחות מחמירים. 
וגם זה קשה כי יש גדולי דור שהחרדים לא מחשיבים אותם ככאלה.
אני מנסה לעשות את כל המאמצים שלי, כי חוץ מזה יש הרבה הרבה טוב בקשר שלנו ואני לא רוצה לוותר עליו בגלל דבר כזה.
הייתי שמחה ממש אם תוכלו לשלוח לי מקורות, או להפנות אותי לרבנים גדולים בציבור שנשמע לכם שזה הכיוון שאני מחפשת.
תודה רבה על האפשרות של הפנייה אליכם. זה מדהים. 
 . ### תשובה  
 שלום רב לך,
שאלותיך נוגעות לחיבור העמוק בין החיים האישים שלנו לבין המחויבות שלנו לעולם של תורה ומצוות, וגם לשאלות של השקפת עולם. שאלותיך כמובן קשורות גם לטיבו של קשר זוגי, לנדבכים ההכרחיים כדי שאפשר לבנות מהם הליכה משותפת בדרכי ה'. 
אני בטוחה שהדברים מאד משמעותיים בשלב זה בחייך, ונושאת תפילה שתשובתי תסייע לך.
אפתח ואומר שצניעות היא אכן יסוד משמעותי מאד ביהדות. כפי שניסח זאת הנביא מיכה: "הגיד לך אדם מה טוב ומה ה' דורש ממך – כי אם עשות משפט ואהבת חסד והצנע לכת עם אלוקיך".
מה היא צניעות? 
צניעות היא כלל גדול בדרישת ה' מאתנו. כמו הכללים של עשית משפט צדק, ושל גמילות חסד. 
צניעות בראש ובראשונה היא התודעה הפנימית העמוקה של "הצנע לכת עם אלוקיך" – הידיעה שאנו מהלכים לפני הקב"ה בכל עת, בכל מצב. ומשום כך – תנועת הנפש צריכה להיות של צניעות, של ענווה, של הנמכת קומתנו. 
בתורה לא נאמר דבר על צניעות. אין כללים ואין פרטים. יש רק דוגמאות חיות של אנשים ההולכים בצניעות לפני ה', וכנגדם – פריצות רבה. (אם תרצי להעמיק במקור ובטעם של הצניעות תוכלי לקרוא כאן בתשובה שכתבתי בנושא)
 
באשר לקשר בין גברים לנשים ההגבלות רבות וידועות: אשת איש, גילוי עריות, קרבה של זימה וכו', אשר באים לידי ביטוי, למשל, באיסור ייחוד. עם זאת – אין הגבלה על קשר שאין בו משמעויות של פיתוי ומיניות. הזיהוי המיידי של אשה עם מיניות, ושל כל מפגש בין גברים לנשים כרקע לפריצות, הוא נחלתה של חברה שוחרת זימה, כמו שהיה במצרים. ויחס כזה, הקיים בעולם, מקרין גם על האנשים הצנועים החיים בתוכה. משום כך, החברה הדתית הולכת ומציבה עוד ועוד גבולות וסייגים למפגש בין גברים ונשים, גבולות שלא היו מוכרים בדורות קודמים. זאת הסיבה לריבוי הכללים והחומרות. 
ישנם פוסקי הלכה רבים, אשר מקפידים מאד בהלכה, אשר לא יחמירו בעניין של לימוד בצוותא, אלא יראו דווקא בכך חברה מתוקנת, חברה שיש בה אפשרות ליחסים אנושיים ומכבדים, שאינם נוגעים כלל בחשד של פריצות. 
אוכל גם להפנות אותך אל פוסקים רבים כאלה. אבל, אני חוששת שזה לא יתן מענה לבן זוגך. כפי שכבר כתבת בעצמך שהחרדים לא מחשיבים את הפוסקים עליהם אנחנו נשענים בחברה שלנו. נקודת המוצא שלו ושל החברה ממנו הוא מגיע וניזון היא אחרת: יש להפריד ויש להרחיק, מתוך חשש שמא… 
ועל כן, הוא לא יראה בהם "גדולי תורה". 
 
כפי שעולה מן הדברים, שאלת הצניעות היא שאלה של נקודת מבט. האם הרחקה בין גברים לנשים מקרבת אותנו אל "והצנע לכת עם אלוקיך",  או שמא היא תולדה של כניעה לנורמות מקולקלות מאד, ומתוך כך מרחיקה אותנו מעמדתו של אברהם אבינו, שאיננו רק חומדים ונתונים ליצרינו, אלא שאנחנו, מתוך היותנו משתדלים לקיים את הצו לאברהם: "התהלך לפני והיה תמים", תמימים בדרכנו ובקשרים האנושיים שלנו. 
 
שתי נקודות מבט שקשה לגשר ביניהן. 
 
אוסיף ואומר, שמכתבך גם עורר בי דאגה. אינני מכירה אתכם, אבל אני חושבת שמערכת יחסים טובה לאורך ימים ושנים צריכה להיות מבוססת על הסכמות ועל נתינת מקום להבדלים, לשוני. נושא הצניעות כנראה לא יהיה הנושא היחיד בו יתגלו הבדלים בין תפיסתך לתפיסתו, או בין צרכייך לצרכיו – ומאוד חיוני שבזוגיות תהיה אפשרות להכיל הבדלים כאלה ואף לצמוח מהם ולא לראות בהם איום על הביחד הזוגי. אני מקווה שבן זוגך לא יהיה מוכן לוותר עליך בגלל הבנתו את נושא הצניעות אחרת ממך. אך אם הוא איננו מאזין לאפשרות של ראיה אחרת ואם אין מקום לתפיסה אחרת – צריך לבחון האם אפשרי לבסס יחסים של כבוד הדדי ושל הליכה משותפת בדרכי ה'.  
אני מאחלת לך חיים של אהבת ה' וקיום מצוותיו, אשר יהיו אבני הבנין של חיי נישואין מלאי אהבה וכבוד.### שאלה  
 . ### תשובה  
 בית
אודות
הרבניות
שאלות ותשובות
יש לי שאלה
תרומות
תפריט
 
טהרה
כשרות
מועדים
קהילה
שבת
תפילה וברכות### שאלה  
 . ### תשובה  
 אני לא בטוחה שכאן שואלים.. 
אבל לא מצאתי מקום אחר, אני ממש רוצה כבר תקופה לעשות עגיל בלשון אבל תוהה איך זה מבחינת כשרות כי אני אוכלת בשרי וחלבי והעגיל הוא ברזל (טיטניום)
זה ישנה אם העגיל יהיה פלסטיק?
 
תשובה
יישר כוח על הרצון לברר הלכה, ולדייק בפרטיה. בשאלה זו נתייחס להלכות בשר וחלב.
נראה כי אין מקום לחשש, וזאת מהטעמים הבאים:
למעשה מדובר בחפץ ממתכת שנמצא בתוך הפה, ועל כן עשויים להיבלע בו לכאורה טעמי בשר וטעמי חלב של האוכל שאת אוכלת, וההלכה מתייחסת גם לטעם הבלוע בכלים.
על פי הגמרא במסכת שבת (דף מ ע"ב) אחד התנאים להיווצרות בליעה בכלים, הוא חום שמסוגל לבשל, ובלשון חכמים 'חום שהיד סולדת בו' (45 מעלות).
על פי רוב, אכילה אינה מתבצעת ישירות מכלי הבישול ללא כל תיווך, אלא באמצעות כלי שני, שאליו מועבר האוכל, או שבאמצעותו הוא נאכל או מעבר לכך (כלי שלישי והלאה). 
אוכל בכלי שני נחשב עפ"י הגמרא במסכת שבת לכזה שאינו מבשל, וממילא גם לא יכול להבליע טעם בעגיל, ולכן גם אם את אוכלת אוכל בשרי חם בכלי שני, הוא לא יהפוך את העגיל לבשרי, וכן להיפך.
אף אם נאמר שהאכילה מתרחשת לעיתים ישירות מן הסיר באמצעות כף וכדו' (וזה מעט מסובך יותר מן המקרה של כלי שני), הרי שבדר"כ לא מדובר על מקרה נפוץ.
השו"ע בסימן תנ"א סעיף ו' קובע ש'הולכים אחרי רוב תשמישו' – השימוש הנפוץ הנעשה בכלי. במקרה שלך – השימוש הנפוץ באוכל שנתקל בעגיל, הוא באמצעות כלי שני, ולכן אין לחשוש להבלעת טעם בשרי או חלבי בעגיל שלך.
אף לשיטה המחמירה גם במיעוט תשמישו (הרמ"א שם), נכנס השיקול של בטל ברוב: מעט הטעם הבלוע בעגיל מאותם מקרים שבהם כן היה אולי כלי ראשון, אינו מספיק כדי לאסור את מה שנכנס לפה (משנה הלכות תנינא ב, יג).
דיונים דומים קיימים בפוסקים בעניין כתרים, סתימות, תותבות וגשרים לשיניים, ולא חששו לבעיית כשרות בהם כתוצאה מכך, מן הטעמים שנזכרו לעיל.
הגרש"ז אוירבך (הובא בנשמת אברהם יו"ד, פט ב) בהקשר הדיון על כתרים וגשרים וכדו', אומר שהחום הטבעי המצוי בחלל הפה נחשב לכזה המקלקל את טעם המאכלים, ולכן מדובר בטעם פגום, כמו מאכל שאינו בן יומו, שאין לחשוש לבליעתו בשן.
הרב עובדיה יוסף מוסיף לדברים אלו סברה נוספת (בשם החמודי דניאל) שמכיון שהמזון לא שוהה מספיק זמן בחלל הפה, אז לא מספיקה להתרחש בליעה. (חזון עובדיה הלכות הגעלת והכשרת כלים לפסח, עמ' קמה, הערה כה).
לאור דברים אלו, נראה שאין חשש לאיסור בשר בחלב בפירסינג בלשון.
נראה שאין זה משנה אם מדובר בעגיל מתכת (שלכאורה ניתן להגעיל), או בעגיל פלסטיק.
יש להקפיד על ניקוי יסודי בכל חשש שנתקעו דברי מאכל בעגיל.
מעין ותמר
*הערה: איננו מבינות גדולות בפירסינג, אבל נראה שאם יש חריצים על גבי העגיל, יש מקום לחשוש ולהיזהר יותר בניקויו. אם מדובר על חפץ חלק, הדברים פשוטים יותר.
 
הרבנית מעין דיטשר היא בוגרת בית המדרש לנשים במגדל עז, ומכללת הרצוג. בוגרת תכניות מורות להלכה של מתן השרון. מובילה רוחנית ומובילת מדרשה בתיכון אמי"ת רננים ובנוסף רקדנית ומורה למחול בבית מדרש יוצר, 'סטודיו גוונא'.
 
 ### שאלה  
 האם מותר להשתמש בדיאפגרמה?
כאשר לאישתי רגישות להורמונים מבחינת ההשפעה על מצבי הרוח.
 . ### תשובה  
 בהנחה שיש לכם היתר למנוע הריון, הדיאפרגמה מותרת לשימוש מבחינה הלכתית[1].
יש לציין שהשימוש המקובל בדיאפרגמה הוא ביחד עם חומר קוטל זרע, על מנת להגביר את יעילותה. גם השימוש בקוטל זרע מותר הלכתית.
לכל אמצעי המניעה יתרונות וחסרונות, גם הלכתיים, גם רפואיים, וגם מבחינת נוחות השימוש.
לפני הדיון בשאלה ההלכתית, אוסיף כאן מעט מידע כללי על השימוש בדיאפרגמה: החסרונות של הדיאפרגמה הם קודם כל באחוזי היעילות של המניעה. לעומת ההתקן התוך רחמי והאמצעים ההורמונליים היא יעילה פחות (95% יעילות בשימוש נכון ומדויק עם קוטל זרע, אך בפועל רק 82%, לעומת 98% באמצעים האחרים). בנוסף, היא דורשת התעסקות וטיפול ולכן יכולה לעכב את הספונטניות בקיום היחסים, או לגרום לחוסר נוחות לאישה. ההתעסקות היא בעיקר בהכנסה ובהוצאה לפני כל קיום יחסים.
מבחינה הלכתית הדיאפרגמה מהווה אמצעי חוסם בין הזרע לבין הרחם[2], ועל כן ישנם פוסקים שראו בה בעיה הלכתית, והעדיפו על פניה אמצעי מניעה אחרים, עקיפים יותר, כאמצעים הורמונליים והתקן תוך רחמי[3]. אמנם כל הפוסקים מתירים את השימוש בדיאפרגמה במידה והאמצעים האחרים אינם מתאימים לאישה או לזוג[4].
מנגד, ישנם פוסקים בני זמננו[5] המעדיפים את הדיאפרגמה על פני אמצעים אחרים, בגלל שהיא אחד מאמצעי המניעה הטבעיים ביותר, שאינם פוגעים בבריאות האישה, ויש להם עוגן להיתר מבחינה הלכתית, כי עדיין קיום היחסים נעשה בדרך הרגילה.
לכן, מותר להשתמש בדיאפרגמה למניעת הריון, ובמיוחד במצב שלכם, בו אין אפשרות להשתמש באמצעים הורמונליים.
להרחבה בנושא של אמצעי מניעה בכלל ודיאפרגמה בפרט, עיינו בקישור כאן, לחוברת שיצאה ע"י מכון המחקר של יועצות ההלכה של נשמת. בסוף החוברת (בעמוד 70) מובאת גם התשובה מנשמת הבית (שהוזכרה בהערה 1), המסכמת את הדיון ההלכתי בנושא.
 
[1] דיון מלא בשאלה זו ניתן למצוא בספר נשמת הבית, סימן ל"ה עמודים 188 – 192. שם מובאים גם כל המקורות ההלכתיים והסוגיות העולות מהם.
[2] בדומה לספוגית, כובעון צווארי, קוטלי זרע, וקונדום.
[3] ראו למשל הרב יואל קטן, מבוא לשאלת היתר דיאפרגמה (סוגית מוך בשעת תשמיש) אסיא עז – עח, עמ' 65 – 72 (2006).
[4] ראו הרב עובדיה יוסף, שו"ת יביע אומר אבה"ע חלק י', סימן כ"ד שהביא פוסקים רבים ופסק להקל, לא רק במקום סכנה ממש אלא גם במקום חשש סכנה.
[5] הבולטים שבהם הם הרב נחום רבינוביץ, בשו"ת שיח נחום סימן צ"ד, והרב הרצל יהודה הנקין בשו"ת בני בנים, כרך א סימן ל, וכן הרב יעקב ורהפטיג, בנשמת הבית שם.### שאלה  
 שאלה: 
הורינו נפטרו בחודש אלול (ז', כח')
במשפחה בכל שנה מתקיים דיון על מועד העלייה לקבר. יש הסוברים שיש לעלות בשני התאריכים גם במחיר שלא יגיעו רבים, וכך היא ההלכה לדעתם. ויש הסוברים שמועד אחד משותף ברוב משפחתי מכובד יותר ויש להעדיף אזכרה אחת שתכלול גם נכדים למען ילמדו בדורות הבאים. 
מהי דעת ההלכה בעניין?
 . ### תשובה  
 שאלתכם מטרידה לא מעט משפחות לאחר שעוברות שנים מהפרידה מהיקרים לנו. המשפחה גדלה, החיים ממשיכים ומטבעו של עולם האבלות הראשונית הולכת ונחלשת, כפי שאמרו חז"ל – "גזרה על המת שישתכח מן הלב" (פסחים נ"ד, ע"ב). עם זאת, מאד חשוב לנו לשמר את זכרם של יקירינו מנוחתם עדן, במיוחד באופן רשמי בימי השנה לפטירתם, ולהעביר את מורשתם לדורות הבאים. 
חשוב לדעת שעצם העלייה לקבר היא מנהג ישראל ולא חובה הלכתית, ולמעשה הרבה מענייני "יום השנה" (יארצייט) הם מנהגים מאוחרים ויש לגביהם גישות שונות. 
הטעם העיקרי לציון יום הפטירה על מנהגיו השונים הוא על מנת ש"החי יתן אל לבו". לנוכח סופיותם של החיים והגעגועים ליקירינו, נקבל על עצמנו להיות יותר טובים בעולם הזה. 
יש הרואים במנהגי האזכרה גם תיקון ונחת לנשמתו של הנפטר. כאשר מתאספים ועוסקים בתורה ונותנים צדקה לזכרו, יש לנשמתו מעין "עליית מדרגה" בעולמות העליונים והנשמה כביכול הולכת שם "מחיל אל חיל". (ראו למשל דברי האר"י ז"ל בהרחבות) 
במקרה של הורים, יש גם דין כיבוד הורים שאינו נגמר עם המוות – "תנו רבנן: מכבדו בחייו ומכבדו במותו" (קידושין לא, ע"ב), והדרך לכבד את ההורים לאחר מותם היא להנכיח אותם בשגרה שלנו, לספר בחכמת חייהם ובהנהגותיהם הטובות.
 
מנהגים שונים –
במסורת ישראל, התפתחו מנהגים וטקסים שונים על מנת לזכור את מתינו ביום פטירתם, ובהם: אמירת קדיש, עלייה לתורה, אשכבה, הדלקת נר נשמה, סעודת מצווה, הקדשות לזיכוי הרבים ועוד.
על כל פנים, תמיד טוב להרבות בנתינת צדקה ובלימוד תורה, ובעיקר אם יש בידינו לומר דברים שלמדנו מפי הנפטרים. "כל תלמיד חכם שאומרים דבר שמועה מפיו בעולם הזה שפתותיו דובבות בקבר" (יבמות צ"ז, ע"א) – מה המשמעות של השפתים הדובבות בקבר? לכאורה, אם מה שהשאירו אחריהם עדיין נוכח בעולם, אז גם הם עוד ממשיכים להתקיים ולנוע בתודעתנו. הדבר נכון לא רק על תלמידי חכמים, אלא בוודאי יש מה לספר בשם כל אדם ולקבל השראה מכל אחד.
 
לשאלתכם לגבי עלייה לקבר – 
נראה שאם אין אפשרות לכנס את המשפחה ברוב-עם ובמניין, פעמיים באותו החודש – מוטב לחבר את האזכרות ולקיימן יחד. 
אני רואה מספר עקרונות היכולים לחזק גישה זו –  
המנהג לעלות לקבר בדיוק ביום הפטירה יכול להידחות, כמו במקרים הרבים שהתאריך חל בשבת או בחגים, ויש שנוהגים לא לעלות בראש חודש או בכל חודש ניסן שהוא חודש של גאולה, ובכל המקרים הללו נוהגים בפשטות להקדים (או לאחר). 
אפילו בשעת הקבורה עצמה, שיש בה מצווה מדאורייתא שלא להלין את המת, יש מצבים בהם משהים את המתים לכבודם שלהם – "הלינו לכבודו, להביא לו ארון ותכריכים, אינו עובר עליו" (משנה סנהדרין ו, ה) והשולחן ערוך מוסיף שדוחים גם כדי שיבואו קרובים ללוותו או על מנת להביא מקוננות (שו"ע, יו"ד שנז). ואמנם נוהגים לחכות עם הקבורה עד שיתאספו קרובי המשפחה המצויים במרחק. כלומר, ההלכה מעדיפה את ערך ההתאספות המכובדת לליווי המת על פני קבורה בזמנה, קל וחומר לענייננו כשמדובר במנהג.  
בקביעת לוח השנה ההיסטורי אנו רואים מצבים של ריכוז תאריכי אבלות ליום אחד – "חמשה דברים אירעו את אבותינו בשבעה עשר בתמוז וחמשה בתשעה באב" (משנה תענית ד, ו) התלמוד הבבלי אף מוסיף שבקיעת חומות העיר בימי בית ראשון אירעה בט' בתמוז, אך צירפו את התאריך הזה ליז' בתמוז, שבו נפרצו החומות בימי בית שני (תענית כח, ע"ב). הדברים מבטאים עקרון לפיו לא מרבים לשבץ את לוח השנה בימי אבל ותענית, ומאחדים אירועים סמוכים.
 
ואם מחברים, לאיזה תאריך כדאי לחבר? 
יש הטוענים שרצוי להקדים לתאריך המוקדם מבין השניים, אך נדמה לי כי מוטב לקבוע שנה אחת בתאריך זה ושנה אחת בתאריך זה, וכך לכבד את זכר שניהם בצורה שווה. 
ומה באשר לשאר מרכיבי האזכרה?
את כל שאר סימני יום-השנה הנהוגים במשפחתכם ואינם דורשים התכנסות,  יש להקפיד לבצע איש איש במקומו ובקהילתו בתאריך המדויק של כל אחד מההורים, וכך בוודאי לגבי אמירת הקדיש. 
 
לסיכום,
נראה שיש להעדיף אזכרה אחת מכובדת עם רוב מניין של הילדים והנכדים, על פני שתי אזכרות חסרות. כל זאת כמובן כאשר זה מקובל על כל בני המשפחה ולא גורם למחלוקות. אין ספק שעקרון-העל גם בעניין זה הוא שלום-בית בין האחים, וזה מה שהיו ההורים חפצים ממקום שבתם בשמיים. 
בברכת "מחיה מתים אתה, רב להושיע" 
תמר ביטון
 
מקורות להרחבה:
כי הנאה יש למתים שאוהביהם הולכים על קבריהם ומבקשים לנשמתן טובה ומטיבים להם באותו ענין, וגם כשמבקשים עליהם הם מתפללים על החיים. וכלב בן יפונה נשתטח על קברי אבות. (ספר חסידים, סימן תשי)  
כמה כבוד על כבוד, ועטרה על עטרה, מעטרים את אביו של אותו אדם המחדש חידושי תורה, ובאותה שעה אומר הקב"ה לפמליא שלו, התאספו לשמוע חידושים בתורה של פלוני בן פלוני, ומנשקים את האב על ראשו בזכות בנו. אשרי חלקם של העוסקים בתורה…  (זוהר שלח-לך, תרגום)### שאלה  
 בשנים האחרונות בעונה הזו אני מסתובבת עם מכר פלסטיני ביישוב שלי למסוק זיתים (חלק מעצי הפקר, חלק של המועצה וחלק בגינות של תושבי היישוב שנתנו הסכמה). הוא היה מכין שמן ונותן לי חלק מההקבוקים.
האם נוכל לעשות זאת השנה? אם כן איך? ומה לגבי שנה הבאה כשהיבול הוא של שמיטה?
 . ### תשובה  
 התורה מציינת ארבע מלאכות האסורות בשמיטה: זריעה, זמירה, קצירה, בצירה. מדובר במלאכות של הצמחת יבול (זריעה, זמירה) ומלאכות של איסופו (קצירה, בצירה). כמו כן, המלאכות כוללות את הצומח החד-שנתי (זריעה, קצירה) ואת הרב-שנתי (זמירה, בצירה). לפיכך, נאסרו עלינו כל המלאכות המצמיחות יבול והאוספות אותו. לענייננו, הבציר הוא פעולת איסוף יבול, ולכן הוא אסור.
אולם, התורה הדגישה שיש היתר ואף מעלה באכילת פירות השביעית, ולכן לא יתכן שאסור לבצור אותם בכלל. מסיבה זו פירשו חכמים שהאיסור הוא "לבצור כדרך הבוצרים" – באופן ובכמות תעשייתיים ומסחריים. האיסור נועד להרחיקנו מתחושת בעלות על הארץ, ולא למנוע מאיתנו את ההנאה מפירותיה הטובים והקדושים בקדושת שביעית.
בקשר לפירות השנה הנוכחית, מדובר ביבול שישית שאין בו קדושת שביעית או איסוריה, ולכן את יכולה להמשיך כפי שנהגת בשנים הקודמות. 
בקשר לשנה הבאה אקדים ואומר, שביבול השביעית ישנו איסור על קטיף פירות בכמות מסחרית, אף ליהודים (מפני שזה מבטא דרך בעלות), והכמות המותרת להביא מן השדות הביתה היא, כפי שמקובל בעת עריכת קניות – כמות פירות המספיקה לכמה ימים. בזיתים, שמיועדים לייצור שמן, מותר לקטוף כמות פרי המספיקה להפקת חמישה כדי שמן (משנת שביעית פ"ה, מ"ז, רמב"ם שמיטה ויובל, פ"ד, הכ"ד). כמו כן יהיה עליך להפקיר את התוצרת העודפת בזמן הביעור – זמן כילוי אותם הפירות מן השדות (מכילתא דרשב"י שמות כג, יא). הפקרת הפירות פירושה הנחת הפירות ברשות הרבים, ופרסום הוויתור שלך על הבעלות, כך שכל הרוצה יוכל לקחת מהם.
לגבי פירות השביעית שיגדלו בשנה הבאה, יש לבדוק גם האם מותר לתת אותם לגוי. 
התורה מצווה (ויקרא כה, ו): "וְ֠הָיְתָה שַׁבַּ֨ת הָאָ֤רֶץ לָכֶם֙ לְאָכְלָ֔ה לְךָ֖ וּלְעַבְדְּךָ֣ וְלַאֲמָתֶ֑ךָ וְלִשְׂכִֽירְךָ֙ וּלְתוֹשָׁ֣בְךָ֔ הַגָּרִ֖ים עִמָּֽךְ", והמדרש (ספרא בהר פרשה א פרק א אות ז) מונה את האנשים הרשאים לאכול מפירות שביעית: ולשכירך – מן הגוי, ולתושבך – מן הגוי, הגרים עמך – לרבות את האכסניא. כלומר, שכיר גוי וגר תושב, וכן אורח, שמזונותיו על בעל הבית.
בעקבות זאת במסכת שביעית (פ"ה הכ"א במהדורת ליברמן) מונה התוספתא את רשימת הרשאים לאכול מפירות שביעית: אכסנאים (אורחים), אריסים ופועלים קבועים. אך היא אוסרת על סתם גויים ופועלים יומיים לאכול מן הפירות הללו. מכאן מובן, שרק כאשר נכנס הגוי לביתו ולרשותו של האדם היהודי, הוא מותר באכילתם, כאשר האחריות על מזונותיו מוטלת על היהודי .
ישנן שתי סיבות אפשריות לאיסור זה: 
• הגוי אינו מצווה על שמירת הפירות, ועלול להשחית אותם באופן שאסור בפירות שביעית, ולא להקפיד על קדושתם (ר"ש משנץ ורא"ש על משנת שביעית פ"ו, מ"ה, פירוש ראב"ד לספרא בהר פרשה א פרק א אות ט, מקדש דוד הלכות שביעית סימן מז, ערוך השולחן שמיטה סימן כ"ד סכ"ה). 
• ישנה בפירות שביעית קדושה מצד עצמם, והם מיועדים לאכילת עם ישראל בלבד. באופן דומה ישנה קדושה בתרומה, כאשר עבדיו של הכהן רשאים באכילתה כבני ביתו. מעין זה כתב הרמב"ם (שמיטה ויובל פ"ה, הי"ג) בנוגע לאריס: "הרי הוא כאנשי ביתו, ומאכילין אותו" כך משמע באופן דומה לגבי הוצאת תרומה לחו"ל (רמב"ם הלכות תרומות פ"ב, הי"ז, וכן בשו"ת מהרי"ט חלק א סי' מג).
 
מן הצד השני, יש שמסייגים את האיסור, ומגבילים אותו רק למקרה מסויים של פריעת חוב באמצעות הפירות הללו, שזהו שימוש מסחרי בפירות שביעית (ערוך השולחן שמיטה ויובל סי' כד ס"ד). דברי הרב אוירבך מחולקים, הוא מתיר להאכיל גוי בפירות שביעית כשם שמותר להאכיל את האורחים משום איבה (מנחת שלמה חלק א סימן מו), אך גם מציין כי אין מניחים את הנכרים לזכות בפירות שביעית מחמת קדושתם (מנחת שלמה תניינא סימן קכג). יחד עם זאת, ההפקר חל לכל אדם, ואף כלפי הנכרים, כך שגם אם גוי קוטף פירות שביעית אין בכך משום גזל. אחרים אוסרים רק נתינה בפועל, אך אם הגוי לוקח בעצמו, אין חיוב למנוע אותו מכך (שו"ת מהרי"ט חלק א סימן מג, אבני נזר יורה דעה סימן תמה אות ה). סקירת השיטות השונות תוכלי לקרוא בספר שבת הארץ לראי"ה קוק (חלק ב פרק ה הלכה יג).
ההיתר להאכיל גוי בפירות שביעית משום איבה, או מפני דרכי שלום, הוא חידוש ואינו שייך לרשימת ההיתרים הנכללים בנימוק של דרכי שלום. זאת מכיוון שכאשר מדובר בתקנות של דרכי שלום, הכוונה למעשי חסד הדדיים, המקובלים בין העמים, כגון: ריפוי חולים, נתינת צדקה וקבורת מתים (ירושלמי גטין פ"ה ה"ט). מסיבה זו מחלקים גם לעניי הגויים מתנות עניים. אך הרדב"ז מחלק בין פירות שביעית ובין מתנות עניים, ומבאר כי בפירות שביעית, שיש בהם קדושה, אין מאפשרים לגויים לזכות מן ההפקר, ואין בזה שיקול של דרכי שלום (רדב"ז על הרמב"ם שמיטה ויובל פ"ד, ה"ל, וכך גם בדבריו בפ"ה הי"ג), שכן אין מדובר במתנות עניים.
מכאן יוצא, שלדעת רוב הפוסקים אין היתר לתת לגוי בידיים פירות שביעית שנמצאים בידי ישראל (למעט במקרים של אורח ושכיר), אך אם הוא לקח בעצמו מן ההפקר, אין בכך איסור, והוא רשאי לקטוף כמות מוגבלת של מזון לשתי סעודות לבני ביתו (תוספתא ליברמן מסכת שביעית פ"ו ה"כ). כאשר אין סיכוי שעניי ישראל יהיו מעוניינים בפירות, וברור שהם לא ייקטפו על ידי יהודים, ניתן להקל בקטיף מרובה, ובלבד שהגוי לא ימכור את השמן ליהודים משום מסחר בפירות שביעית (הרב יעקב אריאל "יצוא פירות שביעית" תחומין ז, עמ' 42 סוף סעיף יב, פניני הלכה פרק ג סעיף ט, הערה 12).
 
לסיכום הדברים –
כאשר מדובר בעצי הפקר, אין מניעה שהגוי יקטוף לעצמו פירות, ואף בכמות גדולה, כאשר ידוע שיהודים לא יקטפו מהם. אך נראה שאינך יכולה לקטוף את הפירות, ולתת אותם לגוי בעצמך. אם תקבלי ממנו את השמן, חלים עלייך הציוויים השונים לגבי שמירה על קדושת השמן, ושימוש בו באופן הייעודי לו, ביעור השמן במועד והימנעות ממסחר בתוצרת.
אני מאחלת לך חורף מבורך, והרבה שמחה בקדושת ארצנו ופירותיה!
עידית
 
מקורות:
ויקרא כ"ה – הפסוקים המצווים על איסור עבודת האדמה בשמיטה:
דבר אל־בני ישראל ואמרת אלהם כי תבאו אל־הארץ אשר אני נתן לכם ושבתה הארץ שבת לה'
שש שנים תזרע שדך ושש שנים תזמר כרמך ואספת את־תבואתה
ובשנה השביעת שבת שבתון יהיה לארץ שבת ליהוה שדך לא תזרע וכרמך לא תזמר
את ספיח קצירך לא תקצור ואת־ענבי נזירך לא תבצר שנת שבתון יהיה לארץ
 
משנה שביעית ה', ז' עונה לשאלה כמה יבול מותר לאדם לקחת לעצמו:
היוצר, מוכר חמשה כדי שמן וחמשה עשר כדי יין, שכן דרכו להביא מן ההפקר. ואם הביא יותר מכאן, מותר. ומוכר לנכרים בארץ, ולישראל בחוצה לארץ:
וכך פסק הרמב"ם, הלכות שמיטה ויובל ד', כ"ד:
 מצות עשה להשמיט כל מה שתוציא הארץ בשביעית שנאמר (שמות כג יא) "והשביעת תשמטנה ונטשתה". וכל הנועל כרמו או סג שדהו בשביעית בטל מצות עשה. וכן אם אסף כל פרותיו לתוך ביתו. אלא יפקיר הכל ויד הכל שוין בכל מקום שנאמר (שמות כג יא) "ואכלו אביני עמך". ויש לו להביא לתוך ביתו מעט כדרך שמביאין מן ההפקר. חמש כדי שמן חמשה עשר כדי יין. ואם הביא יתר מזה מתר:
 
נתינת פירות שביעית לגוי:
ספרא בהר א', א', ז':
דבר אחר: (שמות כג, יא) "ואכלו אביוני עמך"– הראוי לאדם לאדם והראוי לבהמה לבהמה. "ולשכירך ולתושבך"– מן העכו"ם. "הגרים עמך"– לרבות את האכסניא.
 
תוספתא שביעית (ליברמן) ה', כ"א:
מאכילין את אכסניא פירות שביעית ואין מאכילין לא את הגוי ולא את השכיר פירות שביעית ואם היה שכיר שבת שכיר חודש שכיר שנה שכיר שבוע או שקצצו מזונותיו עליו מאכילין אותו פירות שביעית 
 
מנחת שלמה א' מ"ו – היתר לתת פירות שביעית לנכרי משום איבה:
"… וכן מותר נמי להאכיל דבר תורה פירות שביעית לעכו"ם מדחזינן שמותר להאכילם אף מדרבנן כשהם אורחיו משום איבה, נשמע מכל זה דשביעית לא קפדינן אלא על הפסד ממש ולא על הפקעת קדושה."
 
מנחת שלמה תניינא (ב – ג) סימן קכג:
"ומה שאין מניחין את הנכרים לזכות בפירות שביעית הוא רק מחמת קדושת הפירות אבל לא מפני שלגבי הנכרים לא הוי הפקר וכדאמרן בכמה מקומות, דפשוט הוא שעכו"ם הזוכה בפירות שביעית לא חשיב כלל כגוזל מהבעלים או אפילו כגוזל מכלל ישראל, כיון שמצד הממון שבו שפיר הוי הפקר גם לעכו"ם."
 
ערוך השולחן העתיד הלכות שמיטה סימן כד סעיף ד:
תניא בת"כ לכם ולא לאחרים ובתוספתא ספ"ה תניא מאכילין את האכסניא (חיל המלך) פירות שביעית ואין מאכילין לא את העכו"ם ולא את השכיר פירות שביעית ואם היה שכיר שבת שכיר חודש וכו' או שקצצו מזונותיו עליו מאכילין אותו פירות שביעית עכ"ל התוספתא וכ"כ הרמב"ם בפ"ה דין י"ג
ולכאורה הא זהו נגד הפסוק לך ולעבדך ולאמתך ולשכירך וגו' ונלע"ד דלאו משום שיש איסור להאכיל לעכו"ם פירות שביעית אלא דה"פ דהנה לפרוע חוב מדמי שביעית אסור דזהו כמו לסחורה"
 
רדב"ז הלכות שמיטה ויובל פרק ד הלכה ל:### שאלה  
 השאלה: 
רציתי לשאול בנוגע לימי הנידה
הרי מזמן משה המתינו 7 ימים (אא"כ זבה) עד שבנות ישראל חיפשו צרות והחליטו להחמיר
השאלה שלי היא הרי כל הדורות עד אז מי שטבלה ביום השביעי לא היה לה גיהנום וכו'
האם פתאום נהיה גיהנום למי שמקפיד שלא זבה, ובקיצור – מה יקרה לי אם אתחיל לשמור 7 ימים? 
 . ### תשובה  
 שלום רב,
אכן, כפי שציינת, יש פער בין הדין המופיע בתורה בנוגע לאישה נידה לבין הדין היום, למעשה היום כל אישה נידה דינה כדין הזבה שבתורה והיא חייבת לפסוק בטהרה ולאחר מכן לספור שבעה נקיים.
אני מודעת לכך שהדבר מהווה אתגר היום ושבשנים האחרונות יש מודעות הולכת וגוברת לפער הזה.
חשוב לי להסתייג מעניין העונשים אליו התייחסת בשאלתך– אני לא יודעת כיצד הקב"ה בוחר להעניש את החוטאים מעבר לעונשים המפורשים. כתוב בתורה שהשוכב עם אישה נידה עונשו כרת. מהו עונשו של השוכב עם נידה שטבלה לאחר שבעה מים ולא ספרה שבעה נקיים?
אני לא יודעת.
תפקידנו הוא לקיים את המצוות מתוך אמונתנו בה' ובתורתו. עניין הענישה על חטאים הוא מחוץ לתחום תפיסתנו, וחשוב שכך יהיה – משום שאי-הידיעה לגבי שכר ועונש היא שמאפשרת לנו בחירה בטוב באמת, מתוך רצון חופשי. עולם בו מקיימים מצוות לא בגלל הפחד מעונש אלא בגלל הקשר אל ה' הוא עולם דתי בשל יותר. 
בשאלתך התייחסת גם למשמעות השינויים בהלכה שחלו עם הדורות. את שואלת בעצם כיצד יתכן שמשהו היה מותר בדור מסויים ונאסר בדור אחר, הרי אם מדובר בבעיה הלכתית היא היתה בעיה גם קודם, ואם אין מדובר בבעיה הלכתית מדוע הדבר נאסר.  זו שאלה גדולה וחשובה, ואנו פוגשות אותה בתחומים הלכתיים רבים – ולכן אני מודה לך על שהעלית אותה.
התשובה היא שההלכה הינה דבר חי וגמיש, ולא מערכת נוקשה וקפואה. יש לה כללי שינוי משלה שנראים לפעמים איטיים או מוזרים מבחוץ, אבל הם מאוזנים ונשענים על חוכמה עצומה של כל הדורות. ה' בתורה ציווה אותנו (דברים י"ז): 
"כִּי יִפָּלֵא מִמְּךָ דָבָר לַמִּשְׁפָּט בֵּין דָּם לְדָם .. וְקַמְתָּ וְעָלִיתָ אֶל הַמָּקוֹם אֲשֶׁר יִבְחַר ה' אֱלֹהֶיךָ בּוֹ. וּבָאתָ אֶל הַכֹּהֲנִים הַלְוִיִּם וְאֶל הַשֹּׁפֵט אֲשֶׁר יִהְיֶה בַּיָּמִים הָהֵם וְדָרַשְׁתָּ וְהִגִּידוּ לְךָ אֵת דְּבַר הַמִּשְׁפָּט" " – כלומר, כשיש אלה הלכתית, צריך ללכת ולהתייעץ עם חכמי התורה, כפי שאת עשית. מורה לנו התורה:
"וְעָשִׂיתָ עַל פִּי הַדָּבָר אֲשֶׁר יַגִּידוּ לְךָ מִן הַמָּקוֹם הַהוּא אֲשֶׁר יִבְחַר ה', וְשָׁמַרְתָּ לַעֲשׂוֹת כְּכֹל אֲשֶׁר יוֹרוּךָ.  עַל פִּי הַתּוֹרָה אֲשֶׁר יוֹרוּךָ וְעַל הַמִּשְׁפָּט אֲשֶׁר יֹאמְרוּ לְךָ תַּעֲשֶׂה, לֹא תָסוּר מִן הַדָּבָר אֲשֶׁר יַגִּידוּ לְךָ יָמִין וּשְׂמֹאל"
כלומר, מי שמכריע בשאלות הלכתיות הם המנהיגים התורניים של כל דור ודור. התורה הדגישה: "וְאֶל הַשֹּׁפֵט אֲשֶׁר יִהְיֶה בַּיָּמִים הָהֵם" – כלומר, כל דור יש לו את הפוסקים שלו ועל פיהם הולכים.
זוהי גדלותה של התורה, שיכולה להתאים את עצמה לצרכים השונם של כל דור, הן להחמיר והן להקל. המחויבות שלנו לשמירת ההלכה תקפה לכל השכבות של ההלכה, מהפסוקים ועד היום.
חשוב לציין שישיבת שבעה נקיים על כל ראיית דם מטמאת היא לא נושא שנתון למחלוקת בין הפוסקים. כל חכמי ישראל בכל הדורות קיבלו גזירה זו והיא מובאת כדוגמא להלכה פסוקה, כלומר להלכה שאין עליה עוררין. (ברכות ל"א ע"א)
מעבר לכך ישנם מקרים שבהם האישה היא אכן זבה  – ובמקרים אלו היא חייבת לשבת שבעה נקיים מדין תורה. עם השנים אני פוגשת יותר ויותר מקרים כאלו ומבינה יותר ויותר את הצורך בתקנות המדוברות.
אמנם כתוב שבנות ישראל קיבלו על עצמן לשבת על כל טיפת דם כחרדל שבעה נקיים, אך הניסוח מטעה. לקבלת בנות ישראל קדמה תקנת רבי יהודה הנשיא ("רבי בשדות"), שכל אישה שראתה דם שלושה ימים יושבת שבעה נקיים (נידה ס"ו ע"א). התוספת שבנות ישראל קיבלו על עצמן היא שהן יושבות שבעה נקיים גם כאשר ראו יום אחד או יומיים.
דבר אחרון, ברצוני להתייחס לביטוי שהשתמשת בו לגבי בנות ישראל – "חיפשו צרות". אמנם, ממרחק הדורות תקנה זו שבנות ישראל קיבלו על עצמן נראית לרבים מוגזמת ומחמירה. אולם, במקורות מאותם דורות רואים שהמטרה היתה למצוא דרך לשמור את ההלכה בצורה ברורה ונוחה, בלי לחצים וחרדות, ושהתנה הצליחה מאוד – בזכות זאת אנחנו שומרות הלכות נידה עד היום. 
שולחת לך מאמר שכתבתי בנושא, מוזמן לעיין בו. שולחת גם קישור לדברי הרב מלמד בנושא שבעה נקיים.
 
מקווה שסייעתי,
מוזמן תמיד לפנות.
רחל וינשטיין
ניתן לעיין במאמר שלי כאן
 
דבר הרב מלמד:### שאלה  
 . ### תשובה  
  
שלום!
אנחנו רוצות להתארגן כמה נשים ביישוב שלנו במטרה להרים קריאת מגילה על ידי נשים. לקראת הקריאה היינו רוצות ללמוד את הנושא לעומק, להבין את ההיתר בימינו לנשים לקרוא מגילת אסתר. 
התוכלו לעזור?
תודה!
 
תשובה
שלום לכן,
איזה כיף שאתן רוצות לקרוא מגילת אסתר יחד, מרגש מאוד. נשים רבות בקהילות שונות קוראות את מגילת אסתר בפורום נשי, וכפי שנראה מיד – ההלכה אכן מאפשרת להן לעשות זאת. ההלכה דנה בשני מישורים: האחד הוא קריאת מגילה של נשים לנשים, והשני – קריאת מגילה של נשים לנשים וגברים, בכפוף לחיובן של נשים.  
נפלא עוד יותר לשבת וללמוד את המקורות לפני פורים. אני ממליצה מאוד על קריאת הספר "הלכות נשים" (באנגלית) בעריכת רחל ברקוביץ. אביא את עיקרי המקורות לפניכן:
המשנה במסכת מגילה פרק ב, משנה ד אומרת כך:
"הכל כשרין לקרות את המגילה חוץ מחרש שוטה וקטן רבי יהודה מכשיר בקטן"
כלומר, חוץ משלושה מובחנים, כולם כשרים לקרוא את המגילה. חרש שוטה וקטן מובחנים משאר הקהילה, ויש להם, במקומות רבים בהלכה, מעמד הלכתי משל עצמם ביחס למצוות. המשנה מסבירה את העיקרון לפיו מי שמחויב במצווה יכול גם להוציא אחרים ידי חובה באותה מצווה. כיון שנשים אינן מוזכרות במשנה, אפשר להניח שהן נכללות בקטגוריה של "הכל".
בגמרא, בתחילת מסכת מגילה, מובאת אמרתו של ר' יהושע בן לוי:
"ואמר רבי יהושע בן לוי: נשים חייבות במקרא מגילה, שאף הן היו באותו הנס." (מסכת מגילה דף ד עמוד א)
כלומר, למרות שמדובר במצווה התלויה בזמן, מצוות עשה שהזמן גרמא, קריאת מגילה הינה יוצאת דופן, כיון שנשים היו שותפות לנס שאירע בפורים.[1] כיון שנשים מחויבות בקריאת מגילה, אפשר להניח שהן יכולות אף להוציא אחרים ידי חובתם בהתאם לכלל ההלכתי "כל המחויב בדבר מוציא את הרבים ידי חובתן".
מהתוספתא, לעומת זאת, עולה כי "הכל חייבים" מתייחס לגברים:
הכל חייבין בקריאת מגלה כהנים לוים וישראל גרים ועבדים משוחררין חללים נתינים וממזרים סריס אדם סריס חמה פצוע דכא וכרות שפכה כולן חייבין ומוציאין את הרבים ידי חובתן טומטום ואנדרוגינוס חייבין ואין מוציאין את הרבים ידי חובתן […] נשים ועבדים וקטנים פטורין ואין מוציאין את הרבים ידי חובתן. (תוספתא מסכת מגילה (ליברמן) פרק ב, הלכה ז)
מהתוספתא אנו מבינים כי נשים עבדים וקטנים אינם מחויבים, ועל כן אינם יכולים להוציא אחרים ידי חובתם. למרות זאת, הגמרא שהבאנו לעיל (במגילה ובערכין) לא ציטטה את התוספתא הזו כלל. חלק מהפוסקים כותבים כי כיון שהתוספתא לא צוטטה בגמרא לא פוסקים כמותה, ופוסקים אחרים ינסו להסביר את הפער בין התוספתא ובין שאר המקורות.
ספר הלכות גדולות פוסק כי נשים אינן יכולות להוציא אחרים ידי חובתם, אולם הן מחויבות לשמוע מגילה.[2] בתשובות הגאונים, מאותה התקופה, מובא כי לאישה ולגבר חיוב שווה בקריאת מגילה, אולם מסיבות חברתיות-משפחתיות אין זה ראוי שאישה תקרא מגילה, במקום שבעלה יכול לעשות זאת (וכך פוסקים גם ביחס לברכת המזון).[3]
בתקופת הראשונים אנחנו פוגשים שלש דעות מרכזיות. הראשונה: נשים מחויבות במגילה כגברים ועל כן יכולות להוציא גברים ידי חובה. השניה: נשים מחויבות כגברים, אך למעשה פוסקים שיש להימנע מקריאתן לגברים. קבוצה שלישית: נשים מחויבות רק בשמיעה, ועל כן יכולות להוציא י"ח רק נשים.
קבוצה ראשונה – נשים חייבות במגילה כגברים:
כותב רש"י בפשטות:
לאתויי נשים – שחייבות במקרא מגילה וכשרות לקרותה ולהוציא זכרים ידי חובתם. (רש"י מסכת ערכין דף ג, ע"א)
האור זרוע מזכיר את המקורות הסותרים שראינו למעלה, אך פוסק כדרכו של רש"י, כי חיובן של הנשים שווה לזה של הגברים, ועל כן הן מוציאות אותם ידי חובה.[4]
וכך כותב הרמב"ם:
הלכה א. קריאת המגילה בזמנה מצות עשה מדברי סופרים, והדברים ידועים שהיא תקנת נביאים, והכל חייבים בקריאתה אנשים ונשים וגרים ועבדים משוחררים, ומחנכין את הקטנים לקרותה[…] הלכה ב. אחד הקורא ואחד השומע מן הקורא יצא ידי חובתו והוא שישמע ממי שהוא חייב בקריאתה, לפיכך אם היה הקורא קטן או שוטה השומע ממנו לא יצא. (רמב"ם הלכות מגילה וחנוכה פרק א')
כלומר, לדעת הרמב"ם, נשים מחויבות בקריאת מגילה, ועל כן יכולות להוציא אחרים ידי חובתם[5]. בעל ה'נימוקי יוסף' מוסיף את סוגיית הברכה ופוסק כפי דעת הרמבם שנשים יכולות לברך על מקרא מגילה ולהוציא גברים ידי חובה.[6] המאירי (בית הבחירה, מסכת מגילה, ד.) מביא את דעתו של בעל הלכות גדולות (בה"ג) שפסק כי נשים אינן מוציאות את הרבים ידי חובתם, אך מכריע שהן יכולות להוציא גברים, מכוח חיובן השווה במגילה. [ספר הלכות גדולות, הלכות מגילה, חלק א, עמ 405-406, מהדורת הילדסהיימר]
קבוצה שניה –  נשים מחויבות כגברים אך יש להימנע:
התוספות הולכים בדרכו של בה"ג, ועל כן פוסקים שאישה מוציאה רק נשים.[7] גם הריטב"א מסכים עם דעת התוספות, ופוסק כי מעיקר הדין נשים מוציאות גברים י"ח אולם לא יעשו כן "שאין זה כבוד לציבור והן בכלל מארה".[8] הכלבו אוסר זאת משום הנימוק של 'קול באישה ערווה'.[9]
מכל זה עולה, כי רוב הפוסקים בקבוצה זו מסכימים כי מעיקר הדין נשים מוציאות גברים י"ח בקריאת מגילה, אך חלקם אוסרים זאת מנימוקים שונים, החל מ'מארה' (קללה), דרך כבוד הציבור וכלה בבעיה בשמיעת קולה של אישה.
הקבוצה השלישית – נשים מחויבות רק בשמיעה, ועל כן יכולות להוציא י"ח רק נשים.
פוסקים בקבוצה זו מכריעים כי לנשים יש חובה לשמוע את המגילה, אך לא לקרותה, ועל כן מוציאות י"ח רק נשים. התוספות והרא"ש[10] כותבים כי הדגש הוא דווקא על כך שנשים מחויבות לשמוע מגילה,
וכן פסקו הה"ג דאשה מוציאה מינה אבל לא אנשים וי"ל דסלקא דעתך דלא יועיל קריאתן אפילו להוציא הנשים קמ"ל דחייבין דהכל חייבין בשמיעה עבדים נשים וקטנים. (תוספות מסכת מגילה דף ד ע"א)
לעומתם, הר"ן סבור שנשים אכן יכולות מעיקר הדין לקרוא גם עבור גברים, אך מסייג וכותב שיש לחוש לדעת הבה"ג.[11] פוסקים אלה נשענים על התוספתא, ומחמירים למרות הכלל הברור שעולה מדברי ר' יהושע בן לוי בגמרא.
הטור[12] והשולחן ערוך מביאים שניהם את שתי הדעות במקביל, ואילו הרמ"א פוסק שנשים חייבות רק בשמיעה:
סעיף א. הכל חייבים בקריאתה, אנשים ונשים וגרים ועבדים משוחררים; ומחנכים את הקטנים לקרותה.
סעיף ב. אחד הקורא ואחד השומע מן הקורא, יצא ידי חובתו; והוא שישמע ממי שהוא חייב בקריאתה. לפיכך אם היה הקורא חרש או קטן או שוטה, השומע ממנו לא יצא; וי"א שהנשים אינם מוציאות את האנשים. הגה: וי"א אם האשה קוראה לעצמה מברכת: לשמוע מגילה, שאינה חייבת בקריאה (שולחן ערוך אורח חיים הלכות מגילה ופורים סימן תרפט).
מתוך דברי הטור והשו"ע עולה כי שניהם אינם מקבלים למעשה את דעתו של בה"ג, כיון שהם פותחים ואומרים כי "הכל חייבים בקריאתה", אולם פסיקתם הסופית מעורפלת.
בפוסקים האחרונים:
ערוך השולחן, ואיתו פוסקים נוספים,[13] מכריעים כי לנשים וגברים יש חיוב שווה, ועל כן נשים מוציאות גברים ידי חובתם. בעל ה'חוות יאיר' ואחרים,[14] פוסקים כי לנשים יש חיוב שונה משל גברים, ועל כן מוציאות י"ח רק נשים. לעומתם, מגן אברהם ואחרים,[15] פוסקים לחומרה שנשים אינן יכולות להוציא נשים ידי חובה כלל.
אינם מוציאות. ולא דמי לנר חנוכה מגילה דהוי כמו קריאת התורה פי' ופסולות מפני כבוד הצבור ולכן אפי' ליחיד אין מוציאות דלא פלוג (רא"ם) עמ"ש סי' ער"א: ו אם האשה קורא'. ובמדרש הנעלם רות כ' דלא תקרא לעצמה רק תשמע מהאנשים:  (מגן אברהם סימן תרפט)
שיטתו של המגן אברהם תמוהה. הוא מצטט את הזוהר על רות, ומתעלם מפסיקתו המפורשת של השולחן ערוך שנשים חייבות בקריאת מגילה.
הבן איש חי כותב כי למרות החיוב השווה של נשים וגברים בקריאת מגילה, נשים צריכות לשמוע מגברים, והוא מוסיף כי בירושלים עירו, לא נשמעה מעולם קריאת נשים את מגילת אסתר.[16] המשנה ברורה כותב שלא ברור אם אישה חייבת בקריאה אם לאו, ולכן עדיף שתשמע את המגילה מגבר, "אבל אשה מוציאה את חברתה".[17]
ממה שראינו ניתן לומר שהאחרונים ברובם מסויגים יותר מהראשונים לגבי הסוגיה של נשים קוראות את המגילה. מיעוטם פוסקים כי נשים יכולות להוציא גברים, והרוב מעדיפים שאישה תקרא לנשים, או שתשמע מפי גבר.
באחרוני האחרונים נידונה שוב הסוגיה, וכך כותב הרב עובדיה יוסף:[18]
ובאמת שאנו תופסים להלכה שאף במקרא מגילה הנשים מוציאות את האנשים ידי חובתם, כדעת הרמב"ם (בריש הלכות מגילה), ורש"י בערכין (ג' רע"א), והאור זרוע חלק ב' (סימן שס"ח). וכן כתב הראבי"ה עצמו (בסימן תתמ"ג עמוד תק"פ). וכן הסכים המאירי […] (שו"ת יחוה דעת חלק ג סימן נא)
הרב חיים דוד הלוי כותב כי נשים יכולות להוציא גברים ידי חובה, אך עדיף שלא יעשו זאת אלא בשעת הדחק, אולם בודאי "שיכולה לקרוא בפני נשים אחרות להוציאם ידי חובתן".[19]
הרב בני לאו משבח את רצונן של נשים לקרוא מגילה, ולהיות אקטיביות בקיום המצווה:
נמצא אם כן שקריאת המגילה לנשים מועילה להידור השמיעה של המגילה ויציאת ידי חובה של הנשים, שמתקשות לשמוע היטב מעזרת הנשים בבית הכנסת… גם עשר נשים נחשבות לקהל שמפרסם את הנס… אין מניעה מלקראו את המגילה על ידי נשים בבית הכנסת. ("קריאת מגילה לנשים על ידי נשים", הרב בני לאו, אתר ביה"כ "רמב"ן")
לסיכום, מן המקורות עולה כי נשים מחויבות במצוות פורים ובקריאת מגילת אסתר. לפי רוב הדעות הן מוציאות נשים ידי חובתן בקריאה. אסיים עם דבריו של הרב בני לאו אודות חשיבות ההתכוננות וההכנה לחג, ולקריאה:
הקבוצה שמובילה את את הקריאה צריכה להתאמן בעמל רב על הקריאה כדי להוציא ידי חובה את כל השומעות" ("קריאת מגילה לנשים על ידי נשים", הרב בני לאו, אתר ביה"כ "רמב"ן")
 
אני מחזקת את ידיכן ומקוה שתצליחו לקרוא ברב עם הדרת מלך, קריאה משמעותית ומיוחדת עבורכן.
חג שמח, הרבנית חמוטל שובל
 
הרבנית חמוטל שובל היא ראש בית המדרש לנשים באפרת. היא בוגרת התוכנית למנהיגות הלכתית במדרשת לינדנבאום. מלמדת גמרא והלכה בלינדנבאום ובעלת הפודקאסט "פרשה משלהן". חברה בארגון רבנית בית הלל
 
[1] גמרא נוספת בה מובא פירוט ביחס לקריאת מגילה ע"י נשים היא בערכין:  
"הכל חייבין במקרא מגילה, הכל כשרין לקרות את המגילה לאיתויי מאי? לאתויי נשים, וכדר' יהושע בן לוי, דאמר ר' יהושע בן לוי: נשים חייבות במקרא מגילה, שאף הן היו באותו הנס." (מסכת ערכין דף ב ע"ב – ג, ע"א).
[2] ספר הלכות גדולות, הלכות מגילה, חלק א' עמודים 405-406.  
[3] תשובות הגאונים, שערי תשובה, סימן שמה.
[4] אור זרוע, חלק ב, הלכות מגילה, סימן שסח.
[5] וכך פוסק במפורש המגיד משנה שמסביר את הרמבם: "אבל אשה נראה מדברי רבינו שהיא מוציאה את הרבים וכן עיקר". (מגיד משנה, הלכות מגילה וחנוכה, פרק א, הלכה ב).
[6] נימוקי יוסף, מסכת מגילה ד.
[7] בית הבחירה, ד.; תוספות מסכת סוכה לח. ד"ה 'באמת אמרו בן מברך לאביו'.
[8] חידושי הריטבא, מסכת מגילה ד.
[9] ספר כלבו, סימן מה.
[10] רא"ש, מסכת מגילה, פרק א' סימן ד.
[11] ר"ן על הרי"ף, מסכת מגילה. ב:
[12] טור אורח חיים הלכות מגילה ופורים סימן תרפט.
[13] ראו למשל את שיטת בעל 'המרחשת' הרב חנוך הניך אייגש, שטוען כי נשים מוציאות גברים י"ח בלילה, אך לא ביום. (מרחשת, חלק א, סימן כב), וכך פוסק גם רבי צבי פסח פרנק, מקראי קודש, סימן כט.
[14] שו"ת חוות יאיר, סימן י.; טורי אבן, מסכת מגילה ד.; ביאור הגר"א, או"ח, סימן תרפט. ד"ה אין מוציאות.   
[15] חיי אדם, חלק ב-ג, כלל קנה.
[16] בן איש חי, פרשת תצוה, הלכות פורים.
[17] משנה ברורה, סימן תרפט.
[18] חשוב לציין כי בערוב ימיו, פסק הרב עובדיה אחרת, שאישה תקרא עבור גבר רק בשעת הדחק. חזון עובדיה, פורים, עמוד נט.
[19] מקור חיים לבנות ישראל. לד:ו. וכך פסק גם הרב שלמה זלמן אויערבך, הליכות שלמה, מועדים ב, יט. ג. ### שאלה  
 ברכת המפיל – אני לא כ"כ מבינה איך מקיימים אותה בפועל. אם הלכתי לישון אחרי חצות, עדיין יש צורך לומר ק"ש ולברך או לברך בלי שם ומלכות או לא לברך כלל?
האם קיים איסור רק על הדיבור לאחר מכן או על כל פעולה אחרת? נניח אם אני לא נרדמת, מותר לקרוא ספר לאחר מכן?
אני נזקקת לנקביי פעמים רבות ביממה (עקב מחלת IBD),  אם אני שוב ושוב צריכה לשירותים ולוקחת איתי ספר/פלאפון (כי השהות בשירותים אורכת זמן רב), מותר לקרוא או בגלל שבירכתי כבר אני לא יכולה לעשות כלום?
ובכלל, מה עושים כשיש בן זוג? לא מדברים איתו לפני השינה אם אמרנו כבר ברכת המפיל? הרי לא תמיד אפשר לתזמן את זמן ההירדמות לפני/אחרי אמירת הברכה…
 . ### תשובה  
 ראשית תודה על שאלתך
היא חשובה לכל אדם גם ללא מחלות המצריכות קימות מרובות, ולכן אנסה לענות קודם כל באופן כללי.
הגמרא במסכת ברכות (דף ס עמוד ב) מכניסה לפני רשימת ברכות השחר ברכה לאדם הנכנס לישון. זוהי ברכת המפיל:
הנכנס לישן על מטתו אומר משמע ישראל עד והיה אם שמוע. ואומר ברוך המפיל חבלי שינה על עיני ותנומה על עפעפי ומאיר לאישון בת עין. יהי רצון מלפניך ה' אלהי שתשכיבני לשלום, ותן חלקי בתורתך, ותרגילני לידי מצוה, ואל תרגילני לידי עבירה, ואל תביאני לידי חטא, ולא לידי עון, ולא לידי נסיון, ולא לידי בזיון, וישלוט בי יצר טוב ואל ישלוט בי יצר הרע ותצילני מפגע רע ומחלאים רעים ואל יבהלוני חלומות רעים והרהורים רעים, ותהא מטתי שלמה לפניך, והאר עיני פן אישן המות, ברוך אתה ה' המאיר לעולם כולו בכבודו.
וכך נפסק בשולחן ערוך (סימן רלט, סעיף א)
קורא על מטתו פרשה ראשונה של שמע (דברים ו, ד – ט) ומברך: המפיל חבלי שינה על עיני וכו'.
ועל זה הוסיף הרמ"א:
ויקרא קריאת שמע סמוך למטתו, ואין אוכלים ושותים ולא מדברים אחר קריאת שמע שעל מטתו, אלא יישן מיד, שנאמר: אמרו בלבבכם על משכבכם ודומו סלה (תהילים ד, ה) … ואם קרא ק"ש ולא יוכל לישן מיד, אז חוזר וקורא כמה פעמים זה אחר זה עד שישתקע בשינה ושיהיה קריאתו סמוך לשינתו.
לפי זה את צודקת שלפי פסיקת הרמ"א (אשכנזים) אין לדבר אחר קריאת שמע.
למרות זאת, הפוסקים האחרונים דנו בשאלה האם הברכה נחשבת ברכה לבטלה אם כן דיבר לאחר ברכת המפיל:
הביאור הלכה (סימן רלט, סעיף א) כתב שאם מסתפק אדם שמא לא יוכל אח"כ לישן בודאי אין כדאי לכתחלה לברך.  אך רוב הפוסקים סברו שגם אם הפסיק אחר הברכה אין זה נחשב לברכה לבטלה.
הרב עובדיה יוסף (שו"ת יחוה דעת חלק ד סימן כא) למשל מסביר כי אמנם יש לקרוא סמוך לשינה אבל והיה ולא נרדם בסוף אין זה ברכה לבטלה:
ועוד יש לומר שברכת המפיל היא ברכת השבח וההודאה על מנהגו של עולם, כמו ברכת הנותן לשכוי בינה, שאפילו לא שמע קול תרנגול מברך אותה, שעל מנהגו של עולם נתקנה, ולכן אפילו אם לא יישן אין ברכתו לבטלה…
אמנם, מודה הרב עובדיה שזה לא פשוט מדברי המשנה ברורה אך:
ואף מהרא"י בעל תרומת הדשן סובר שמותר מן הדין להפסיק בין הברכה לשינה, וכמו שכתב בלקט יושר הנ"ל, לכן אם הוא תאב לשתות רשאי לברך בלי כל חשש. וכן מותר להפסיק ולדבר דבר נחוץ, כגון אם הילד בוכה וצריך לדבר על לבו להרגיעו.
וסיכום דבריו פוסק:
בסיכום: ברכת המפיל שאומרים עם הקריאת שמע שעל המטה צריך לאומרה בשם ומלכות, ויש להשתדל בכל עוז שלא להפסיק בדיבור בין הברכה לשינה, זולת בפסוקי קריאת שמע ושאר פסוקים שבסידורים. ואם עבר ודיבר, אין ברכתו לבטלה, ואינו צריך לחזור ולברך כלל.
כך פסק גם בעל הרב אליעזר וולדנברג בציץ אליעזר (או"ח חלק ז, סימן כז) ומסביר שלגבי ברכת אשר יצר אחר המפיל אין בעיה ומסכם את דבריו:
ולענין דיבור ודאי מי שיכול ליזהר שלא לדבר אחר ק"ש טוב לקיים דברי הכלבו, אבל רוב בני אדם אין להשגיח כלל על חומרא זו בפרט אם שואלים אותו מותר לענות ואפי' בעל נפש א"צ ליזהר בזה
וככה סיכם להלכה הרב אליעזר מלמד בספרו פניני הלכה (ספר תפילה, פרק כו):
היו שחששו לברך ‘המפיל’ שמא לא ירדמו ונמצאה ברכתם לבטלה. אבל למעשה מעצם זה שחכמים תקנו לברך ‘המפיל’ משמע שלא חששו לזה. והטעם, מפני שהיא ברכת הודאה לה’ על השינה, ואף מי שלא הצליח לישון, ההודאה שאמר אינה לבטלה (ח”א לה, ד). אלא שמלכתחילה תקנו חכמים ברכה זו למי שמתכוון לישון, ומי שאינו מתכונן לישון באותו לילה, לא יברך באותו הלילה ‘המפיל’.
כמו כן, יש לדעת שהרב עובדיה בעקבות כף החיים (סימן רל"ט, ח) פסק שאחרי שעת חצות הלילה לא אומרים ברכת המפיל או שאומרים ללא שם ומלכות. פסיקה זו למי שנוהגת כמנהג הרב עובדיה יוסף וחלק מהפוסקים הספרים, אך המנהג האשכנזי לומר ברכת המפיל בשם ומלכות גם אחרי חצות הלילה.
לסיכום, במקרה שאת בטוחה שעוד תקומי לקרוא, אל תברכי ברכת המפיל.
במקרה שאת מקווה לישון את יכולה לברך בשם ומלכות על פי שיטות הפוסקים שרואים בזה ברכת השבח על העולם, גם אם יש חשש שלא תרדמי ואם קמת אחרי ברכת המפיל אינך צריכה לברך שוב.
בכל מקרה, טוב למעט בדיבור אחרי הברכה.
לגבי קריאה שאיננה דיבור, נראה לי שבזה אפשר להקל אפילו יותר מדיבור.
 
תרגישי טוב ובשורות טובות,
בת שבע
 
 
 
 
 ### שאלה  
 שלום רב,
האם הרבנית יכולה לחתן?
תודה רבה
 . ### תשובה  
 השאלה ששאלת שעניינה אישה בתפקיד של עורך חופה וקידושין קשורה בטבורה לשאלה ראשונית יותר- מהו המקור לצורך באדם שיערוך את החופה ומה תפקידו. מתוך עיון והבנה של עמדה זו יתבאר האם למעשה יש אפשרות שגם אישה תמלא את התפקיד הזה.
את המקור לצורך ברב מסדר חופה וקידושין תלו הפוסקים בסוגיה במסכת קידושין. שם נזכרת הקביעה ש"כל שאינו יודע בטיב גיטין וקידושין לא יהא לו עסק עמהם" (קידושין, ו, ע"א).### שאלה  
 השאלה:
המשפחה המורחבת שלי אינה שומרת כשרות- כלומר אינה מפרידה בין כיורים ובין הכלים החלביים לבשריים.
בביתם לא אוכלים אוכל שאינו כשר וגם לא מבשלים בשר וחלב ממש ביחד.
אני שואפת לשמור על הלכות כשרות ולכן בתקופה האחרונה אני משתדלת להימנע מאכילה בביתם, אבל לפעמים חלים ימי הולדת או ארוחות משפחתיות אצלם ואני רוצה לבוא ולהנות עם המשפחה.
האם יש מאכלים מסוימים שאני יכולה לאכול מהם למרות שבושלו במטבח שאינו כשר כהלכה? האם אני יכולה לאכול מכלי זכוכית אצלם בבית? מה עליי לעשות במצב הנ"ל? . ### תשובה  
 שלום לך,
שמחתי לקרוא על רצונך לשמור כשרות באופן מלא, ואני מברכת אותך על כך, כמו גם על רגישותך שלא לפגוע בבני המשפחה.
אם הבנתי נכון, כל המזון הוא כשר, ולכן שאלתך נוגעת לכלים בלבד, בגלל הערבוב בכיור בין כלים בשריים וכלים חלביים.
כדאי לזכור, שבעבר לא היו בבתים שני כיורים, וכולם השתמשו בכיור אחד בלבד, יחד עם זאת ישנם כמה כללים לשימוש בכיור, על מנת שלא להטריף את הכלים. התנאי הבסיסי ביותר הוא שימוש בכיור באופן נפרד לכל אחד מן הסוגים, ולא להניח בתוכו בו זמנית כלים בשריים עם חלביים, מכיוון שיש עליהם שאריות מזון, המעבירות טעם מכלי לכלי. 
בליעת הטעם בכלים נעשית כאשר מניחים בכיור כלים מעורבבים משני המינים יחד, ומכניסים אותם למים חמים בטמפרטורה שמעל יד סולדת (כארבעים מעלות צלזיוס) מהברז או מקומקום. דרך בליעה נוספת היא כבישה,  שנעשית בזמן שהמזון מהמין השני נוגע בכלים למשך יממה – עשרים וארבע שעות ("מעת לעת").
גם בליעת הטעמים בכיור נעשית באמצעות עירוי (שפיכת) מרק, או מים רותחים (למשל בעת הכנת פסטה), על שאריות המזון, או שהיית שאריות מזון בתוכו מעת לעת. דברים אלה נוגעים גם למסננת שבכיור, בה מצטברות שאריות המזון. למעשה, גם כאשר אין מניחים בכיור את הכלים משני המינים ביחד, ישנו חשש להטרפת המסננת, אם היא בולעת טעם ממין אחד, ולאחר מכן בולעת טעם מהמין השני באחת הדרכים שציינתי.
אולם, יש גם סיבות להתיר חשש זה – הן מתוך השיקול של "נתינת טעם לפגם"  שמתרחשת כאשר טעם המאכלים שטמון בכלים מתקלקל (כגון מחמת סבון), הן בגלל שרוב האנשים אינם מכניסים לכיור כלים עם שאריות מזון משמעותיות, והן מתוך שברוב המקרים אנשים אינם שוטפים כלים בזרם מים חם מאוד שאינו נעים לידיים. כתוצאה מכך, יש כאן רק ספק של איסור. 
לסיכום הדיון בבליעת הטעם האסור על ידי הכלים שבכיור, נראה שניתן להתיר את השימוש בכלים שנשטפו בכיור גם ללא הפרדה בין כלים חלביים וכלים בשריים בו זמנית – מתוך הנחה שהשטיפה נעשית במים פושרים תוך שימוש בסבון, כפי שנכתב בילקוט יוסף. כך בעצם תוכלי לאכול בבית קרובייך כל מזון שאת יודעת שהוא כשר.
אולם, אם יש סיבה לחשש שהכלים המלוכלכים משומן ושאריות מאכלים מודחים ביחד זה עם זה, אכן אינך יכולה לאכול מהם.
לעניין אכילה בכלי זכוכית, בהחלט יש באפשרותך להשתמש בהם למזון חם וקר, בשרי וחלבי, ראי תשובתי בנושא כאן. אבל אם מדובר במזון שהתבשל לפני כן בכלי שנטרף, האכילה בכלי זכוכית לא תועיל לך.
במקרה כזה תוכלי לאכול בכלי זכוכית מזון קר ומזון שאינו מבושל. תוכלי לשתות שם תה וקפה בכוסות זכוכית, וכמובן סלטים, מטבלים, גבינות וכד'. גלידות, חטיפים, קרקרים, פירות וירקות, פיצוחים  ובעצם כל מזון קנוי.
חזקי ואמצי,
בהצלחה.
 
הרחבה:
על פי דברי השולחן ערוך (יורה דעה סימן צה ס"ג), ערבוב כלים בשריים וחלביים בני יומם בתוך כיור שבו מים רותחים, מותר, משום שמדובר בנותן טעם בן נותן טעם (נ"ט בר נ"ט) של היתר, וזאת בתנאי שאין בכלים שאריות מזון ממשיות. כאשר ישנן שאריות מותר להדיח את הכלים בזה אחר זה ולא ביחד.
בנוסף לכך, כותב השולחן ערוך (יורה דעה סימן צה ס"ד), כי שימוש בחומר הפוגם בטעם, כגון הסבון המשמש לשטיפת כלים, גורם לבליעת טעם פגום בכלים, ואף כשיש עליהם שומן ממשי מן המזון, הערבוב בין הכלים מותר.
על בסיס דברי השו"ע הללו התיר הר"ע יוסף להשתמש במדיח כלים לכלים בשריים וחלביים בו זמנית (יביע אומר חלק י יורה דעה סימן ד), שכן הטעם הנבלע בכלים הוא פגום מעיקרו, ובהדחה ידנית התיר להדיח באותו הכיור מצירוף שני טעמים: מכיוון שמשתמשים בסבון, וכן במים פושרים בחום שאין היד סולדת. אמנם כאשר ישנן על הכלים שאריות מזון ממש, יש להדיחם בזה אחר זה, ולא ביחד (ילקוט יוסף קצוש"ע יורה דעה סימן פט סעיף פ).
על דברי השו"ע שהבאנו (בסעיף ג) חולק הרמ"א, וסובר כי ההדחה וההשריה המשותפת במים חמים אוסרת את הכלים, אף ללא שאריות מזון בעין. וגם כאשר מדיחים בהיתר – כשאחד הכלים (בשרי או חלבי) אינו בן יומו מבליעת כלי ראשון, עדיין מי ההדחה אסורים. דברים אלה נוגעים בעניין הטעם הבלוע בכיור, ויוצא ממנו אל הכלים, טעם זה אינו נ"ט בר נ"ט של היתר, ואף כאשר אין שם שאריות מזון ממשיות. 
אמנם לדברי הרמ"א, בעירוי של מים רותחים בלבד (ולא רוטב חלבי או בשרי) על כלי בשר וכלי חלב, שדבוקים בהם שאריות מזון, אין די כח לגרום לפליטה ובליעה של טעם האיסור בכלים, ועירוי אינו ככלי ראשון (בשונה מהלכות שבת).
על דבריו אלה חולק הש"ך (יורה דעה סימן צ הסק"כ), וסובר שאף בעירוי ישנו כח להפליט ולהבליע טעמים בכלים. מסיבה זו התיר הרב פיינשטיין (אגרות משה יורה דעה חלק א סימן מב) להשתמש בכיור אחד לכלי בשר ולכלי חלב בשני תנאים: להשתמש בזה אחר זה, ולהניח רשת (אחת בשרית ואחת חלבית) על קרקעית הכיור, שתמנע מגע ישיר של הכלים עם הכיור, וכך הכיור לא יפליט טעם, שייבלע בכלים המונחים בו, אף בעירוי מים חמים.
על פי סברתו, קיימת דעה מחמירה יותר בשו"ת מנחת יצחק (חלק ב סימן ק), הדורש שימוש בכיורים נפרדים (קערות), המונחים בתוך הכיור הקבוע, ומונעים מגע בין הכלים ובין הכיור באופן מוחלט, וכך תימנע העברת טעם מן הכיור אל הכלים, ומהם אליו במקרה של עירוי מים חמים, או שהיה ממושכת. בתשובתו אין התייחסות לפגימת הטעם באמצעות חמרי הניקוי.### שאלה  
 . ### תשובה  
 שלום כבוד הרבנית,
אני מרגישה אבודה וכאובה עד עמקי נפשי.
בשנים האחרונות אני מתמודדת עם העובדה שאני נמשכת לנשים.
בשנים הראשונות ניסיתי להתחמק, להדחיק ולברוח מההבנה הזו, אך אני מרגישה שבשנה האחרונה המחירים הנפשיים של ההתעלמות גדולים עליי.
אני רוצה להיות בסדר, ובנורמה, ובגבול המותר. הדבר שהכי חורה לי, זו התחושה שאני עושה משהו לא בסדר, שאני 'עושה בעיות'. ולכן המצוקה שלי רק גדלה ככל שעובר הזמן.
אני מכירה את המקורות על נשים מסוללות ועל מעשה מצרים, חקרתי כמה שיכולתי, ועדיין, אני לא מסוגלת.
אני לא מסוגלת לשבת במדרשה ולהרגיש שבית המדרש מצליח להכיל הכל. להכיל אותי. אני משותקת בכל פעם שחיי משפחה עולים לדיון, שזוגיות מוזכרת. אני לא שם. אני לא בשיח.
אני מרגישה שאני לא בסדר.
אני מרגישה שהדת שלי נבוכה מול מקרים כמו שלי. שהמורכבות גדולה מידי.
שהמורכבות שאני חיה בה גדולה עליי.
אני נמצאת בטיפול פסיכולוגי, אך אני מרגישה שהמענה שאני מקבלת לא מספק אותי כי המטפלת שלי לא מרקע דתי, ולא מצליחה להבין את גודל המורכבות לעומקה.
יש לי כמה שאלות, אך אשמח שתוסיפי כל דבר שאת חושבת שיתאים
האם יש חלק בחירי בנטייה מינית?
נשים מסוללות- מה ההשלכות ההלכתיות של מקור זה?
איך אוכל להתמודד כאישה דתיה מול המורכבות של משיכה לנשים? מרגישה מתחזה ושקרנית.
איך אני יכולה לקבל ולהכיל את עצמי כשכל המסרים שאני מרגישה שאני מקבלת מהדת שלי הם שאני מוקצית, שזה אסור, שזו לא הדרך הנכונה?
מה יוכל לעזור לי להכיל את המורכבות?
יש פה בליל של דברים, אבל אני חושבת שזה משקף את המצב שלי כרגע. מבולבלת, משוועת לעזרה ותשובה, חוששת מאוד.
אני מאוד רוצה להיות נאהבת ולאהוב, לגדל ילדים ולבנות בית בישראל. הקונפליקט עצום לי.
 
תשובה 
שלום לך יקרה,
אנחנו קוראות את מילותייך ומזדהות עם הכאב, חשות את החששות ואת הערפל המכביד. כמובן, אנחנו לא יכולות להרגיש את תחושותייך כמוך – כי רק את נמצאת בהתמודדות שלך ורק את נושאת את המשקל הכבד הזה.
בעצם, לא רק את.
"עמו אנוכי בצרה", אמר הקב"ה – והוא נמצא עם כל אחד ואחת מאיתנו בצרתנו. גם כעת הוא נמצא איתך, ושכינתו כואבת איתך. את מובנת ומוכלת ושייכת למקום העליון ביותר שקיים, כי נשמתך שייכת לאדון הכל והוא כואב איתה את הכאב שלה כאן.
את כותבת על הרצון להיות מישהי ש"לא עושה בעיות" ובנורמה. חשוב לומר שאנשים רבים אינם בנורמה. התורה היא לא בשביל אנשים ש"לא עושים בעיות". התורה אמנם מתווה לנו דרך חיים שיוצרת תחושה שרק מי ש"עומד בקריטריונים" ראוי להיות חלק מהציבור הדתי; אולם הלימוד של התנ"ך, הגמרא וההלכה מראה שלא כך פני הדברים. בתורה (שבכתב ושבעל פה) מתוארים אנשים ונשים עם בעיות וקשיים מכל סוג, ולהלכה יש יכולת להתייחס אל מצבים רבים ושונים בלי להכחיש אף קושי וסיבוך שקיימים. לעיתים הפתרונות המוצעים יוגדרו למצבי דיעבד ודחק; הגדרה זו אינה באה להוציא את המצבים הללו מחוץ לנורמה אלא לאפשר הכלה שלהם בתוך הנורמה. התורה אינה מיטת סדום, ויש בה גמישות למצבים ספציפיים – ולכן יש מקום גם עבורך בתורה ובקהילה. יש סביבך אנשים ונשים נוספים שנראים כ"לא עושים בעיות" אבל למעשה נושאים קשיים ומורכבויות משלהם, ולכולם יש מקום. 
 
אנחנו אתר שעוסק בהלכה ולא בייעוץ או מענה רגשי, ואין לנו מומחיות בתחום הטיפולי. אולם, בפנייתך את מבקשת בנוסף להתייחסות רגשית גם התייחסות ערכית-אמונית, ולכן נפרוש בפניך מספר מחשבות שהינן בגדר הצעות מתוך נסיון חיים וחשיבה. לאחר מכן נתייחס לשאלות ששאלת מההיבט ההלכתי.
 
הדבר הראשון והחשוב ביותר שרצינו לומר לך הוא שיש לך כוחות. כפי שתיארת, את אכן מצויה בקונפליקט עצום ובבדידות מול העולם שמקיף אותך. את מתארת תהליך קשה של הכרה בנטייה שלא רצית אותה והבנה של הפער בין החיים שדמיינת לחיים שכרגע נראים אפשריים. אולם, עצם ההתמודדות שלך עם כל אלה והפנייה שלך אלינו – מעידים על כוחות שיש בך, הכוחות שהביאו אותך להפסיק להסתיר את עצמך מעצמך ולהביט בקושי.
 
אמנם הדרך תהיה ארוכה ומלאה באתגרים אבל היא יכולה להוביל אותך למקום של שקט עם בחירותייך ועם האיזונים שתמצאי לך, לאט לאט.
 
דבר שני, רצינו להציע לך להפריד בין הקשיים השונים שאת מתארת ולהתייחס לכל אחד מהם בפני עצמו מבחינה רגשית ומחשבתית. בשאלתך את מערבת את הקושי שלך מול הדת וההלכה עם הקושי שלך מול הרצונות שלך עצמך. את מתייחסת למקורות ההלכתיים ("הנשים המסוללות") ועוברת לתחושה של ריחוק מהסביבה החברתית. אנחנו רוצות להציע לך לראות את שני אלה כשני מישורים שונים – יש לך קושי מול ההלכה ה"נבוכה" כפי שהגדרת, אבל הוא קושי שיכול להיות מאוד ממוקד ומעשי. הוא לא פוסל שום דבר מהותי בך. הוא לא אומר כלום עליך כאדם שלם. מבחינת ההלכה יש מעשים מותרים ומעשים אסורים, כי ההלכה ממוקדת במעשים ומתייחסת אליהם. ההלכה לא מגדירה את עולמך הפנימי, את חלומותייך או את אישיותך כאסורים או כמותרים, כטובים או כרעים. היא לא עוסקת בהם. לכן, ההתמודדות שלך ברבדים הרגשיים והחברתיים היא התמודדות נפרדת מההתמודדות ההלכתית. 
 
את כותבת: "המסרים שאני מרגישה שאני מקבלת מהדת שלי הם שאני מוקצית, שזה אסור, שזו לא הדרך הנכונה" – אכן, לפעמים נשמעים דברים מאוד לא רגישים ולא נעימים שבאים לכאורה בשם היהדות. ואכן, ביהדות יש לזוגיות מקום מרכזי והמודל הזוגי שהיא מעלה על נס הוא הטרוסקסואלי. אבל, ביהדות יש גם מקום מרכזי לאהבת כל אדם ולאמונה שכל אדם נברא בצלם א-לוהים. כפי שאמרנו, גם אם מעשים מסוימים הם אסורים, את אינך מוקצית; והדרך הנכונה היחידה היא זו שבה את עושה את המיטב האפשרי לך.
 
במישור החברתי, את כותבת שהמצוקה שלך גדלה כשיש עיסוק שלך ושל הסביבה בציפיות לעתיד – את מאוד רוצה בית ומשפחה כדת משה וישראל, ואת בסביבה בה הרצון הזה נמצא באוויר ונוכח בשיח, ואת מרגישה לא שייכת ולא בסדר מפני שתמונת הזוגיות האפשרית לך שונה ולא ברורה. זה אכן פער מכאיב מאוד. העצה להתמודד איתו היא ליצור הפרדה נוספת – בין ההווה לעתיד. העיסוק כעת בעתיד מביא לתסכול וחשש, ובצדק, שכן באמת שאלות העתיד נראות עכשיו מסובכות. עיסוק בעתיד גם לא מועיל, משום שהאישה שתהיי כשתגיעי לאותו עתיד היא אחרת מזו שאת כעת, ואין דרך לצפות את התמודדויותיה. לכן, אנו מציעות לך לנסות ככל יכולתך להתמקד בהווה.
 
מחשבה נוספת היכולה לסייע לך ברגעים קשים היא שיתכן מאוד שאת לא היחידה היושבת בחדר שהשיח על זוגיות אינו תואם את המקום שלה, מסיבות שונות. בכל קבוצה של צעירות ישנן כמה שעבורן אלה תכנים מכאיבים ולא רלוונטיים כעת. אתן לא יודעות זו על זו אבל אתן לא לבד. עוד נקודה בה לא כדאי שתרגישי לבד היא התחושה שלך מול המטפלת: כתבת שאת מרגישה שהיא לא מבינה את עומק המורכבות שלך בהקשר הדתי. זה טבעי שכך יהיה, אבל חשוב לדעתנו שהפער שאת מרגישה יהיה גלוי ומדובר בתוך הטיפול.
 
שאלת גם "האם יש חלק בחירי בנטייה מינית". זו לא שאלה הלכתית אלא עובדתית, ואנו לא יודעות את התשובה עליה. השאלה החשובה עבורך היא האם לך יש בחירה בעניין, ומתוך שאלתך עולה כי כרגע לפחות התשובה היא לא.
 
כאן חשוב לנו גם לעודד אותך לזהירות ולשמירה על עצמך. את נמצאת במצב מורכב ורגיש, שבו צריך לשים לב לסכנות של ניצול הפגיעות שלך ע"י אחרות או פריצת גבולותייך.
 
עכשיו נתייחס לשאלות ההלכתיות.
את שואלת מהן ההשלכות ההלכתיות של המקורות לגבי "נשים המסוללות". מכאן עולה שאת מכירה את המושג אבל לא ברור לך מה הוא אומר לך מבחינה מעשית.
המקור הוא בפסוק "כְּמַעֲשֵׂה אֶרֶץ מִצְרַיִם אֲשֶׁר יְשַׁבְתֶּם בָּהּ לֹא תַעֲשׂוּ וּכְמַעֲשֵׂה אֶרֶץ כְּנַעַן אֲשֶׁר אֲנִי מֵבִיא אֶתְכֶם שָׁמָּה לֹא תַעֲשׂוּ וּבְחֻקֹּתֵיהֶם לֹא תֵלֵכוּ" (ויקרא י"ח).
הספרא אומר על כך: "ומה היו עושים? האיש נושא לאיש והאשה לאשה…" (ספרא אחרי מות, פרשה ח, סוף פרק יב, ח).
כלומר שהאיסור הוא על זוג חד-מיני להתחתן. איסור זה הובא גם על ידי הרמב"ם בספר המצוות (לא תעשה שנג).
 
בנוסף, ישנם שני מקומות בגמרא בהם יש התייחסות ל"נשים מסוללות" – האחד ביבמות (עו.) ובו דיון האם נשים המסוללות זו בזו נפסלות לכהונה (כלומר, לא יוכלו להנשא לכהן) או שזהו רק מעשה בלתי ראוי; השני בשבת (ס"ה.) שם האמורא שמואל דואג שבנותיו לא ישנו יחד מתוך דאגה להשלכות מיניות של הקרבה ביניהן.
בשני מקורות אלו לא ברור מהו המעשה עליו מדובר ומה האיסור בו.
רש"י ובעקבותיו שאר הראשונים מבינים שמדובר על מעשה מיני בין הנשים (רש"י: "משפשפות נקבתן זו לזו"), והגמרא מגדירה אותו כ"פריצות בעלמא" ולא כאיסור.
עם זאת, הרמב"ם ציין את ה"נשים המסוללות" כאיסור (איסורי ביאה, כא, ח) אם כי לא מוסכם לחלוטין למה כוונתו. בטור ובשולחן ערוך נפסק במפורש איסור על מעשה מיני בין נשים: "נשים המסוללות זו בזו – פירוש, מתחברות זו בזו דרך תשמיש – אסור, וזהו מעשה ארץ מצרים שהוזהרנו  עליו" (טור, אבן העזר, כ ושו"ע שם, ב).
 
מבין האחרונים היו שהבינו שעיקר האיסור מדאורייתא הנלמד מהפסוק "כמעשה ארץ מצרים" חל על מיסוד הקשר בין שתי נשים ולא על המעשה המיני, שהוא "איסור בעלמא" כלומר איסור מדברי חכמים.
 
לסיכום החלק ההלכתי, ההשלכות של דין "נשים מסוללות" לגביך הן שקיים איסור הן על מיסוד קשר והן על מעשה מיני שמוגדר "דרך תשמיש". כפי שאת רואה, אין במקורות התייחסות שלילית כלשהי לאישה המתמודדת עם משיכה לנשים, אין האשמה לגבי בחירת דרך לא נכונה, יש רק איסור על מעשים מסויימים.
 
אנו מניחות שקשה לקרוא את הדברים ומתעוררות תחושות צער למול ההלכה. לכן, חשוב לומר כאן את הדבר המשמעותי ביותר: צריך לברר את ההלכה לא רק ברמה עקרונית אלא ברמה האישית. כתבנו כאן את העקרונות; הפסיקה מנהלת שיח בין האדם הפרטי לבין ההלכה וכידוע כל אדם הוא שונה מזולתו. מקרה פרטי צריך להתלבן בשיחה אישית וגלויה עם אשת הלכה, כי ישנם שיקולי פסיקה שונים שתלויים במרכיבים מחייך שרק את יודעת. מה שנכתב כאן הוא האמירה העקרונית.
 
זוהי הסיבה שחשוב מאוד שיהיה לך קשר אל אשת הלכה שמכירה אותך, ותוכל לשמוע ממך עוד פרטים ולפסוק לך באופן פרטי. כפי שאת כבר מבינה, המורכבות שעומדת בפניך היא ארוכה ומתפתחת. יהיו לך שאלות שונות במצבים שונים ובשלבי חיים שונים, וליווי של דמות שאת מרגישה איתה בנח יסייע לך מאוד – הן בתשובות לשאלותיך והן בליווי תומך של כל התמודדויות העתיד. מישהי שתהיה שם עבורך, תשמע אותך באמת ותתן לך נקודת מבט מחכימה; מישהי אולי מהסביבה הקרובה, אולי מהמדרשה; מישהי עם תבונת חיים ואהבת הזולת.
 
אנחנו רוצות לשלוח לך כוחות ולאחל לך המון תקווה במסע בגדול הזה. כפי שכתבת, המורכבות מבלבלת ומכבידה. פנייתך אלינו ובחירתך לחזק את עצמך באמצעות טיפול מעידים על הכוחות הגנוזים בך ועל ההבנה של נפשך שהגיע זמן ההתמודדות. חזקי ואימצי בדרך זו, ואנו כאן עבורך מקשיבות ומחזקות בכל עת.### שאלה  
 שלום,
לאחרונה התוודעתי לכך שאישה רווקה לא מברכת בהדלקת נרות שבת כשהיא נמצאת בבית הוריה.
אשמח לחידוד של הדברים כדי לעשות את המצווה הזו כהלכתה.
אני רווקה ואני מתגוררת בבית משלי, בו אני מדליקה נרות שבת עם ברכה.
כשאני מתארחת בשבת בבית הורי ואמי מדליקה נרות שבת, האם אני מברכת גם על הנרות? האם אני אמורה להדליק בפינה מרוחקת ולברך כדי שלא תהיה ברכה לבטלה על הברכה של אמי? או שמא עלי להדליק בלי לברך כלל? והאם אפשר לעשות זאת ליד הנרות של אמי? יש לה פינה מיוחדת בבית להדלקת הנרות וכבר שנים שאנחנו מדליקות יחד, לכן אשמח לדעת כיצד לעשות זאת נכונה.
תודה
 . ### תשובה  
 שלום לך,
תודה על פנייתך. השאלה שלך היא שאלה שעולה לא מעט, נשים רבות רוצות להרבות אור בשבת ולקיים את המצווה היפה הזו של הדלקת נרות באופן הנכון ביותר מבחינה הלכתית.  
אנחנו מפנות אותך לשתי תשובות באתר שעוסקות בשאלות שלך, הן למצב של הדלקת נרות בביתך בפרטי והן למצב של הדלקת נרות בבית הורייך. 
אם יש לך עוד שאלות בנושא את מוזמנת לפנות שוב וכמובן גם בשאלות אחרות. 
 
הדלקת נרות על ידי נערה בבית הוריה כאן
 
אני רוצה לדעת איך להדליק נרות שבת באופן הנכון כאן
 
אם יש לך עוד שאלות בנושא את מוזמנת לחזור ולפנות.
 
בברכה,### שאלה  
  
שאלה:
הבנתי שישנו איסור לשטוף כלים בשבת עם סקוץ רגיל.
האם יש דעה מקילה המתירה? אם לא- מהו הסקוץ המותר? האם כריות קרצוף דקות זה בסדר?
 . ### תשובה  
 ראשית, יישר כוחך על הרצון להדר ולשמור שבת כהלכתה. לפעמים נדמה לנו שהפרטים הקטנים לא חשובים, אבל לדעתי צירוף הפרטים הקטנים הוא חלק לא מבוטל מאוירת השבת, ומשמירת ההלכה.
סחיטה נאסרה בשבת כחלק ממלאכת ליבון, כלומר כיבוס. חלק מכיבוס הבגד דורשת את השרייתו, ולאחר מכן את סחיטתו. כלומר, סחיטה היא חלק מניקוי הבגד ולכן אסורה מדאורייתא.[1] לעומת זאת, סחיטה של ספוג אסורה מדרבנן מפני שאנחנו לא מקפידים שהספוג יהיה יבש (בשונה מבגד).[2]
המקור לדין סחיטה מופיע במשנה במס' שבת, דף קמג ע"א: "ספוג, אם יש לו עור בית אחיזה – מקנחין בו, ואם לאו – אין מקנחין בו". מסביר רש"י שם "שכשאוחזו נסחט בין אצבעותיו". כלומר, למרות שהאדם לא מתכוון לסחוט אלא לנקות כלי – כל שימוש בספוג בלי בית אחיזה (מעין ידית) תביא לסחיטה.
לעומת בדים שונים, חומרים סינטטיים ופלסטיקים שונים אינם סופגים, ולכן מכינים מהם ספוגים מיוחדים בשבת.
לסיכום, ניתן להשתמש במברשת לניקוי כלים עם סיבים מניילון שלא סופגים כלל את המים, וכן עם סלילי פלסטיק שנועדו לשטיפת כלים כיון שהמים לא נספגים בהם ולא נסחטים. אסור להשתמש בהן אם יש בהן ספוג שנסחט.
ברוב חנויות המכולת והסופרמרקטים אפשר למצוא בקלות ספוגים המיוחדים לשבת (כתוב עליהם כך) ובהם להשתמש.
שוב יישר כוחך על הרצון לדקדק בהלכות שבת.
חמוטל
הרבנית חמוטל שובל היא ראש בית המדרש לנשים באפרת. היא בוגרת התוכנית למנהיגות הלכתית במדרשת לינדנבאום. מלמדת גמרא והלכה בלינדנבאום ובעלת הפודקאסט "פרשה משלהן". חברה בארגון רבנית בית הלל
[1] רמב"ם הלכות שבת פרק ט, הלכה יא. "המכבס בגדים הרי הוא תולדת מלבן וחייב, והסוחט את הבגד עד שיוציא המים שבו הרי זה מכבס וחייב, שהסחיטה מצרכי כיבוס היא כמו שההגסה מצרכי הבשול, ואין סחיטה בשער והוא הדין לעור שאין חייבין על סחיטתו."
שולחן ערוך אורח חיים הלכות שבת סימן שב. "בגד שיש עליו לכלוך, אסור אפילו  לשכשכו, דזהו כבוסו, אלא מקנחו בסמרטוט בקל ולא בדוחק, פן יסחוט. הגה: ובגד שאין עליו לכלוך, מותר לתת עליו מים מועטים ולא מרובים, שמא יסחוט (ב"י בשם סמ"ג וסמ"ק וסה"ת והרא"ש פ"ק דיומא). ויש אוסרים בכל ענין (ב"י בשם הטור סי' של"ד וסי' שי"ט ותוספות פרק כל כתבי והגהות פ' כ"ב)."### שאלה  
 שלום, אנחנו מתארגנות לקריאת מגילה של נשים בקהילה שלנו ורצינו לדעת מהן ההלכות שחשוב לדעת כדי שהקריאה תהיה כשרה?
תודה
 . ### תשובה  
 שלום, 
יישר כח על ההתארגנות ובהצלחה לכן, שתזכו לקרוא בשמחה גדולה!
להלן ההלכות שחשוב להכיר כקוראות וכן כמאזינות:  
נשים חייבות במקרא מגילה, ומוציאות ידי חובה בקריאתן לנשים אחרות (ולחלק מהפוסקים מוציאות גם גברים). (שו"ע או"ח סימן תרפט סעיפים א-ב, בית הבחירה מגילה ד, ע"א, רא"ש מגילה פ"א, סי' ד, מגיד משנה הלכות מגילה פ"א ה"ב, יחווה דעת חלק ג סימן נא, וחלק ה סימן לד).
– חשוב מאד לשמוע קריאת מגילה ברוב עם ולכל הפחות במנין, ולפוסקים רבים עשר נשים, (או קהל מעורב מבני שני המינים) נחשבות כציבור לשם פרסומי ניסא. (שו"ע סימן תרצ סעיף יח, יביע אומר חלק ח או"ח סימן נד אות יד, וסימן נו אות ד).
– המצווה מתקיימת במגילה כשרה בלבד, ולא במודפסת. (שו"ע סימן תרצ סעיף ג,ד, סימן תרצא סעיפים א-ב).
– קוראים את המגילה פעמיים: בלילה וביום (רצוי בבוקר). (שולחן ערוך סימן תרפז סעיף א, משנה ברורה שם סק"ד, כף החיים שם סק"ח).
– אם הקורא/ת מתקשה לקרוא בשל התענית, רשאי/ת לשתות לפני הקריאה, ואף לאכול אכילת ארעי (מזונות בשיעור של עד כביצה, ופירות). וכך גם לגבי השומעים, המתקשים לצום עד לאחר סיום הקריאה. (שו"ע סימן רלב סעיף ג, משנה ברורה שם סקל"ה, מגן אברהם סימן תרצב סק"ז, משנה ברורה סימן תרצב סקי"ד-טז, כף החיים שם סקל"ו-לח).
– אדם ששמע קריאת מגילה, יכול לקרוא עבור אחרים. (שו"ע סימן תרצב סעיף ג, משנה ברורה סימן תקפה סק"ה, כף החיים שם סקכ"א).
– לכתחילה צריך/ה הקורא/ת לקרוא בעמידה, ורשאי להישען על משהו. (שו"ע סימן תרצ סעיף א, בן איש חי שנה ראשונה פרשת תצווה סק"ד, משנה ברורה שם סק"ב).### שאלה  
 1. רציתי לשאול לגבי איסור לא ילבש.
שאלתי מתחלקת לשניים:
האם בעקבות השינויים שחלו בחברה ותופעה של גברים ששמים לק (להטבים שאינם להטבים) נהייתה יותר רווחת, גם אם לא לגמרי. האם ניתן לומר שאיסור בל ילבש כבר לא אוסר מריחת לק לגברים?
2. האם יש הבדל בפסיקה בין גברים א־בינארים ובין גברים סיסג'נדרים? כמו כן, לגבי לבישת בגדי נשים לגברים א־בינארים. האם יש איסור הלכתי?. ### תשובה  
 שלום לך,
על מנת להשיב לשאלתך אתייחס לאיסור "לא ילבש" שנאמר בתורה, מבלי לחלק בין נטיותיו והעדפותיו של כל איש ואיש. התורה מתייחסת לכל גבר באשר הוא.
 
בשאלת איסור "לא ילבש" אומרת התורה: "לֹא־יִהְיֶ֤ה כְלִי־גֶ֙בֶר֙ עַל־אִשָּׁ֔ה וְלֹא־יִלְבַּ֥שׁ גֶּ֖בֶר שִׂמְלַ֣ת אִשָּׁ֑ה כִּ֧י תוֹעֲבַ֛ת ה֥' אֱלֹהֶ֖יךָ כָּל־עֹ֥שֵׂה אֵֽלֶּה" (דברים כב, ה), וחכמים למדו, כי האיסור כולל טווח רחב של לבושים ומעשים, המקובלים בחברה כמעשים נשיים (וכן כמובן ביחס לכלי גבר עבור נשים).
מן הדיונים בגמרא ובראשונים עולה, כי המוטיבציה למעשה היא משמעותית ביותר, ובמקרים שונים יש בה כדי להכריע את הפעולה לאיסור או להיתר. נאמר במסכת שבת (נ, ע"ב), כי אדם רשאי לגרד מעל בשרו גלדי פצעים ולכלוך שדבוק בו, אם זה נעשה מסיבות של: צער ובושה שנגרמים לו, ולמען כבוד ה', שהאדם נברא בצלמו, אך אם אותה הפעולה נעשית לשם התייפות והתקשטות, הדבר אסור, משום 'לא ילבש' (רש"י). מכאן התירו להשתמש בתמרוקים שונים על מנת לנקות את הגוף לכבוד שבת ולשם כבוד האדם, שלא יתגנה ע"י הבריות, ושלא יתחלל שם שמים על ידו (בית הבחירה שבת נ, ע"ב).
בניגוד לכך מוסכם על כל החכמים, כי צביעת שיער לבן בצבע שחור, או הסרת השיער הלבן מראשו של גבר, אסורות ללא יוצא מן הכלל (מכות כ, ע"ב) משום 'לא ילבש'. וזאת משום שפעולה זו ייחודית לנשים ונועדה ליופי בלבד.
בסוגיה אחרת (נזיר נח, ע"ב) ישנו דיון בנושא גילוח שערות הגוף ע"י גברים, ומשמע משם שמוסכם על חכמים  עצם האיסור, אך ישנה מחלוקת, האם הוא מדאוריתא, או מדרבנן. גם לגבי טעם האיסור נחלקו התנאים: לפי תנא קמא מהות האיסור היא מניעת ערבוב בין המינים ופריצות, ואילו רבי אליעזר בן יעקב סבור, שמדובר באיסור כולל – "שלא יתקן איש בתיקוני אשה", ורש"י מסביר: "שלא יכחול ולא יפרכס בבגדי צבעונים של אשה". מחלוקת זו משקפת את שתי הגישות כלפי האיסור:
משום 'לא ילבש' שאסרה התורה על כל לבושי הנשים וקישוטיהן, ומתוך כך האיסור תקף אף בחדרי חדרים.
איסור מדרבנן מחשש להתנהגות של פריצות וזימה, ואז במקרי צורך שונים, כאשר החשש אינו קיים, על כך לא גזרו.
 
הר"ן (עבודה זרה כח, ע"ב) מסיק מכך, שמותר לאיש להסתכל במראה למרות האיסור, כאשר ההסתכלות נועדה לצורך אמיתי, למשל מחשש סכנה, כשמסתפר אצל גוי ללא נוכחות אנשים נוספים, או כדי להיראות מכובד בפני המלכות, ואין בכך איסור 'לא ילבש'. אך מעבר לכך הוא מביא את הכלל, "דבכל מקום שרגילין האנשים במראות הנשים מותר, וליכא משום לא ילבש גבר שמלת אשה… ומכאן הורו הגאונים ז"ל להעביר שער של בית השחי ושל בית הערוה במקום שנהגו". זאת אומרת, שמנהג רוב האנשים מכריע אם מדובר באיסור, או שהדבר מקובל כהתנהגות גברית, ולכן מותר.
גם השולחן ערוך (יורה דעה סימן קנו סעיף ב) פוסק שהתבוננות במראה אסורה משום 'לא ילבש', אך מתיר זאת, כאשר ישנה סיבה מוצדקת לכך, כגון: כשישנה בעיית ראיה, או שאדם מספר את עצמו. על דבריו מעיר הרמ"א, שכאשר מנהג הגברים הוא להתבונן במראה, אין בכך איסור, ולא נדרשת סיבה מיוחדת כדי להתיר.
בעניין הסרת שיער הגוף מביא השולחן ערוך (יורה דעה סימן קפב סעיף א) את דברי הרמב"ם (עבודה זרה פי"ב, ה"ט), שמאפשר לעשות זאת, כאשר זהו המנהג המקובל בקרב הגברים, אך עדיין מניח שיש בזה איסור מדרבנן, "כדי שלא יתקן עצמו תיקון נשים", ומסכם זאת הרמב"ם: "הכל כמנהג המדינה" (שם הלכה י). ואילו הרמ"א מכריע כשיטת הר"ן, ומתיר לכתחילה, כאשר כך המנהג הרווח. אולם הוא מציין שבכל אופן יש מקפידים שלא לעשות כך: "רק החברים נמנעים בכל מקום".
 
ראינו שסיבות כמו: הינצלות מסכנה או פגיעה, שמירת כבוד האדם, ומניעת מראה מוזנח שגורם לזלזול, מאפשרות להתנהג כמעשי המין השני. גם הגנה מחום או מגשם (ב"ח יו"ד סימן קפב אות ה), מניעת סבל גופני וזירוז החלמה מתירים זאת (שו"ת הרשב"א חלק ה סימן רעא), ואף צער נפשי ובושה (מרדכי מס' שבת, אות שכז). יתר על כן, הגמ' עצמה מתארת אדם שצבע את שערות ראשו לשחור, ולא היה בכך משום איסור, מכיוון שכל מטרתו היתה למצוא עבודה, וכוונתו היתה להיראות כבחור צעיר, שעוד כוחו במתניו לצורך עבודה פיזית (בבא מציעא ס, ע"ב).
מכיוון שרוב הפוסקים סבורים, שהאיסור קיים רק כשמדובר במטרה של התקשטות וערבוב בין המינים לשם פריצות, יש מי שמוסיף לכך קריטריון  נוסף של מעשה שניכר ונראה לעין לעומת מעשה שתוצאתו אינה גלויה, ואז אין בזה תועבה (השגות הראב"ד עבודה זרה פי"ב ה"י, בית יוסף יו"ד סימן קפב סק"ה). אך כלל זה אינו מוסכם על כל הפוסקים (מנחת יצחק חלק ב סימן קח).
 
מבין פוסקי הדורות האחרונים ניתן לראות כי ישנה הכרה בשינויים החברתיים המתחוללים בתחום האסתטיקה הגברית, והצורך להיראות מכובד, מכובד אך לא מגונדר. אביא לכך כמה דוגמאות:
נושא צביעת השיער חוזר בכמה תשובות, כשהטעם העיקרי להיתר לצבוע הוא לשם תועלת מעשית: מניעת הפסד או נזק הן במציאת בת-זוג והן במציאת תעסוקה, מכיוון שצבע השיער גורם לאנשים להניח שהאדם השואל מבוגר מכפי גילו. אמנם לפוסקים רבים יש בזה איסור דאוריתא, אך עדיין "מכיון שהכתוב קראו תועבה, אין לנו לאסור אלא מה שהוא תועבה, אבל לא מה שאינו תועבה" (שרידי אש חלק ב סימן מא, אגרות משה יו"ד חלק ב, סימן סא, ציץ אליעזר חלק כב סימן יד, מנחת שלמה תנינא ב-ג סימן פו), כלומר, מה שלא נועד להתקשטות, ואינו מעורר יצר זימה.
מבין האוסרים ניתן לציין את יביע אומר (חלק ח או"ח סימן נד אות יא) ושבט הלוי (חלק ו סימן קיח), אך אף האוסרים צביעת שיער במקרי קיצון (הלבנת מחצית מהראש והזקן), משום איסור דאוריתא, מתירים כיסוי כתם בפנים באמצעות איפור (שבט הלוי שם).
ראינו החרגות שונות מן האיסור, המתמקדות במוטיבציות ובמצבים שבהם לא אסרה התורה, או לא נגזרה הגזרה, ואם נסכם, נמצא כמה דרכי היתר: פשט המנהג בחברה, אין בזה כוונה לעוררות יצרית, והמעשה נועד למנוע צער, נזק, כאב או בושה, ולא לתוספת יופי והתקשטות.
מסיבות אלה התירו הפוסקים לגברים לבצע ניתוח פלסטי במום הנמצא בגופם, אשר גורם להם בושה גדולה, ואף קושי במציאת שידוך, והוסיפו כי ברפואה אין איסור "לא ילבש", מכיוון שהכוונה אינה להתייפות יתרה כתיקוני הנשים, אלא להסרת המום (משנה הלכות חלק ד סימן רמז, מנחת שלמה תנינא (ב-ג) סימן פו, יביע אומר חלק ח, חושן משפט סימן יב, מנחת יצחק חלק ו סימן קה). ומוסיף בעל מנחת יצחק, כי יתכן שאדם זה נכנס לגדר חולה, אשר סובל מטירוף דעת עקב מראהו המשונה, ולכן אין עליו איסור לעבור את הניתוח.
בנוגע למנהג ההתחפשות בפורים באמצעות לבישת בגדי המין השני ישנה מחלוקת גדולה בין הפוסקים, ורובם המוחלט אוסר זאת. בין המתירים לגברים לבישת בגדי נשים, נציין את מהר"י מינץ (בסימן טו), והרמ"א ההולך בשיטתו (אורח חיים סימן תרצו סעיף ח), זאת מכיוון שלדבריהם, האיסור חל רק כשישנה כוונת ניאוף, או כשהמטרה היא להתקשט ולהתנאות "דבכוונת הלב הלאוין אלו תלוין". מעבר לכך, הם מוסיפים, כי אין מדובר בתחפושת מלאה, והאנשים מזוהים על-פי פניהם, ולכן אין סכנה בדבר, מלבד זאת המנהג התפשט בתקופתם הן בשמחת פורים, והן בשמחת חתונה, עד שנחשב בעיני העם כהיתר.
כאמור, רבים האוסרים התחפשות כזאת על המתירים, וביניהם: הב"ח (יורה דעה סימן קפב אות ה) בשם ר"א ממיץ (ספר יראים סימן צו), הט"ז (יורה דעה סימן קפב סק"ד), ברכי יוסף (אורח חיים סימן תרצו סקי"ג) בשם כנסת הגדולה (הגהות בית יוסף אורח חיים סימן תרצה אות ד) ופוסקים נוספים. המשנה ברורה (סימן תרצו סעיף ח סק"ל) מביא את שתי הדעות, אך מזהיר להרחיק מכך. דברי הב"ח מחלקים כפי שכתבנו לעיל, בין ההיתר על מנת למנוע צער מכל סוג שהוא, ובין מטרות של רשות כמו התייפות, או שמחה של מצוה.
לאחר סקירת הדברים אגע בשאלתך.
 נראה כי אין דרך להתיר מריחת לק לגברים מכל הסיבות שמניתי לעיל.
 אין בכך הצלה מצער, כאב, נזק או בושה, אלא רצון להתייפות בלבד, כשמדובר במעשה הניכר לעין. המנהג הזה אמנם קיים בקרב מיעוט, אך הוא אינו רווח כלל וכלל בין הגברים, אף ברחבי העולם, ומטרתו אינה ברורה, או אף אסורה.
בנוגע ללבישת בגדי נשים, כפי שציינתי, הקריטריון הקובע הוא מה המטרה ומה המוטיבציה ללבישה זו, הגנה ממזג האויר, או אפילו שמחת מצווה, מתירים לבישת בגד כזה, כשעדיין נשמרת זהותו המגדרית של הלובש.### שאלה  
 שלום. לפני מספר שנים הייתי חולה מאד ובתקופה זו הציע אישי שאצרף נר נוסף לנרות שבת (עד אז הדלקתי 2 נרות אחד לשמור ואחד לזכור) דהיינו 3 נרות (הנר הנוסף הוא לזכר רבי מאיר בעל הנס) וכך עשיתי . אך אף פעם לא קיבלתי על עצמי את זה ..ב"ה לאחר שנתיים הבראתי.
עם השנים עד כה המשכתי להדליק 3 נרות על אף שזה לא כל כך דיבר אלי כי לא ראיתי סיבה להדליק 3 נרות אך לא הספקתי להתעמק בזה אז המשכתי. ברצוני לשאול אם אני רוצה לחזור ולהדליק שני נרות האם אני צריכה לעשות משהו בסגנון התרת נדרים או שבגלל שאף פעם לא קיבלתי על עצמי מנהג זה לצמיתות אין שום צורך בהתרת נדרים..
 . ### תשובה  
 שלום לך. ראי בתשובה כאן, שכתבה הרבנית עידית ברטוב. 
מהתשובה לומדים שמכיוון שמדובר בנוהג טוב של מצווה שהמשכת אותו בעקביות, גם אם לא היה מיוזמתך או רצונך, עלייך לעשות התרת נדרים בכדי להפסיק להדליק את הנרות הנוספים. 
בברכה### שאלה  
 האם בקריאת מגילה של נשים לנשים מברכים את אותם הברכות שמברכים בקריאה רגילה של קהילה כאשר גבר קורא את המגילה?
 . ### תשובה  
 לפני קריאת המגילה תקנו חכמינו לברך את ברכת המצוות: "ברוך אתה ה' אלקינו מלך העולם, אשר קידשנו במצוותיו, וציוונו על מקרא מגילה". בנוסף לברכה זו (בדומה לברכות על נרות חנוכה), אנו מברכים על הנס: שעשה נסים לאבותינו בימים ההם בזמן הזה, וברכת הזמן: שהחיינו וקיימנו והגיענו לזמן הזה (שולחן ערוך אורח חיים סימן תרצב סעיף א). בנוסף לברכות הללו, נוהגים לברך לאחר סיום הקריאה את ברכת "הרב את ריבנו" (שולחן ערוך אורח חיים סימן תרצב סעיף א).
ברכת "על מקרא מגילה"
כאשר נשים שומעות קריאת מגילה בקהל של נשים בלבד, או ביחידות, נשאלת השאלה, האם הן מברכות את הברכה הראשונה כלשונה.
התשובה לשאלה זו מבוססת למעשה על שאלה קודמת, הדנה בסיבת החיוב לנשים במקרא מגילה. הגמרא מציינת בשלושה מקומות, שישנו חיוב על נשים במצוות עשה שהזמן גרמן, ומדובר במצוות שנתקנו כזכר להצלה לאומית גדולה: מקרא מגילה בפורים (מגילה ד, ע"א), שתיית ארבע כוסות בליל הסדר (פסחים קח, ע"ב), הדלקת נרות חנוכה (שבת כג, ע"א). בכל שלוש המצוות הללו נאמר הטעם לחיוב הנשים בהן: שאף הן היו באותו הנס. בפירוש אמירה זו נחלקו רש"י (ורשב"ם) ותוס', בעוד שתוס' מפרשים זאת, שאף עליהן היתה הגזירה, ואף הן ניצלו מן הסכנה, רש"י סבור שעיקר ההצלה היה בזכותן, ושעל ידי הנשים נגאלו ישראל – אסתר בפורים, יהודית בחנוכה והנשים הצדקניות בפסח.
לפי האמור ניתן להבין שדרגת החיוב לנשים ולגברים במצוות אלה זהה, האינדיקציה ההלכתית לשוויון זה היא היכולת להוציא ידי חובה, מפני שרק אנשים בדרגת חיוב זהה יכולים להוציא אחרים ידי חובתם. ואכן ביחס למקרא מגילה נאמר בגמ': הכל כשרין לקרות את המגילה לאתויי [לרבות] נשים (ערכין ב, ע"ב- ג, ע"א), ומבאר רש"י שם: שחייבות במקרא מגילה וכשרות לקרותה ולהוציא זכרים ידי חובתם. גם במסכת מגילה (יט, ע"ב) נאמר: "הכל כשרין לקרות את המגילה חוץ מחרש שוטה וקטן".
אך לתוס' (מגילה ד, ע"א) קשה עם ההבנה שנשים כשרות להוציא את הגברים ידי חובתם, שהרי הוא מפרש את לשון הגמרא בבבלי ובירושלמי – "אף הן" כביכול הנשים טפלות לגברים, ודרגת חיובן פחותה, מכיוון שכך, הן אינן מוציאות אחרים ידי חובה, ואפילו נשים אחרות. את מאמר הגמרא שהבאנו הם מפרשים: "הכל חייבין בשמיעה עבדים נשים וקטנים".
חילוק זה בין קריאה לבין שמיעה מבוסס על דברי התוספתא (מגילה פרק ב הלכה ז), לפיהם נשים, עבדים וקטנים אינם מוציאים את הרבים ידי חובתם, ובעל הלכות גדולות (סימן יט הלכות מגילה) ביאר, כי נשים חייבות במשמע מגילה ופטורות מקריאתה, אך הן כשרות לקרותה בפני נשים, שכן דרגת חיובן שווה. חילוק אחר בין גברים לנשים מבחין בין ציווי לקריאת מגילה לגברים ברוח הקודש, שהיא מעין דאוריתא, ובין חיוב מדרגה פחותה מדרבנן לנשים, ומכיוון שכך, אין הן מוציאות את הגברים (טורי אבן מגילה ד, ע"א).
אולם רוב מפרשי הגמרא ופוסקי ההלכה אינם מקבלים את החילוק בין גברים ונשים במידת החיוב ובפרטי המצווה, יש שרואים בלשון התוספתא שיבוש, ולכן גם מסכימים שנשים מוציאות את הגברים: "ועיקר הדברים שלא לדחות תלמוד ערוך שבידינו מברייתא או מדברי תלמוד המערב וכל שכן מסברא אלא בואו ונסמוך על הכלל הידוע: כל המחוייב בדבר מוציא את הרבים ידי חובתן" (בית הבחירה מגילה ד, ע"א, רא"ש מגילה פרק א סימן ד). כך משמע גם מדברי הרמב"ם (מגילה פרק א הלכה א ומגיד משנה בהלכה ב) והשולחן ערוך (אורח חיים סימן תרפט סעיף ב), אשר מוסיף: וי"א שהנשים אינם מוציאות את האנשים. מן האמור לעיל משמע, שחיוב הברכות על הנשים שווה לזה של הגברים, וכך גם נפסק להלכה (יביע אומר חלק א אורח חיים סימן מד).
אולם יחד עם זאת, יש מעטים שהודו בדרגת החיוב השווה, ועדיין פסקו, שכשם שנשים חייבות בברכת המזון ובזימון אך אינן מצטרפות לשלושה, כך אין הן מצטרפות כאן לעשרה, וכל שכן להוציא את הרבים (העיטור הלכות מגילה סימן קי, טור אורח חיים סימן תרפט) והרמ"א בעקבות הגהות אשרי והטור מסתפק בשאלה האם נשים מצטרפות לעשרה (שולחן ערוך אורח חיים סימן תרצ סעיף יח). ומשום כך הוא מעיר גם, שאשה הקוראת מגילה לעצמה, תברך: "לשמוע מגילה", מכיוון שאינה חייבת בקריאתה (סימן תרפט סעיף ב, וכן נכתב במשנה ברורה).
מן האמור לעיל עולה, כי לרוב הפוסקים, נשים תברכנה את ברכות המצוות על קריאת מגילה, בשל חיובן במצווה זו, כחיוב הגברים.
ברכת "הרב את ריבנו"
בנוסף לברכות הללו, נוהגים לברך לאחר סיום הקריאה את ברכת "הרב את ריבנו" (שולחן ערוך אורח חיים סימן תרצב סעיף א), שאינה ברכה על מצווה, ואינה נאמרת על קריאת המגילה, אלא היא ברכת שבח והודיה על נס ההצלה שנעשה לנו. המשנה מציינת שברכה זו תלויה במנהג, ואיננה חובה: מקום שנהגו לברך – יברך, ושלא לברך – לא יברך (מגילה כא ע"א-ע"ב), אך כיום מקובל על כולם לברכה. בנוגע לברכה זו כתבו מפרשי הגמ' (ריטב"א ור"ן מגילה כא, ע"ב) וכן הרמ"א בהגהותיו: ואין לברך אחריה  אלא בצבור. טעם הדברים הוא משום פרסומי ניסא ברבים, בדומה לברכת הגומל, או לקרבן תודה, וברוב עם הדרת מלך.
ואמנם יש מי שפוסק, שאף יחידים מברכים אותה (שו"ת רש"י סימן קכט, בן איש חי שנה ראשונה פרשת תצווה אות יג, ציץ אליעזר חלק יג, סימן ע"ג), אך מדובר בדעות מיעוט, ולהלכה התקבלו דברי הרמ"א הנ"ל.
מתוך הנחה זו יש לבדוק את מעמד הנשים כציבור, הן בפני עצמן והן בצירוף לגברים, מה שיכריע האם לברך את ברכת השבח. כבר הרמ"א (סימן תרצ סעיף יח) כתב בעקבות הגהות אשרי והטור: ויש להסתפק אם נשים מצטרפות לעשרה. וכך מובא גם בכלבו (סימן מה), שלמרות חיוב הנשים והוצאתן ידי חובה את הגברים, "אעפ"כ אין ראוי להשלים בהן עשרה, דכל מקום שהצריכו עשרה, אנשים בעינן". דעה זו, לפיה אין הנשים מצטרפות לדבר שבקדושה (העיטור הלכות מגילה סימן קי, אורחות חיים חלק א הלכות מגילה ופורים אות ב, משנה הלכות חלק יא סימן תקנ), רואה בדרישה לציבור הגברים צורך הלכתי של מניין, שאין לצרף אליו נשים, ואף לא לצרף עשר נשים זו לזו בנפרד מהגברים. מכך נובע, שכאשר אין עשרה גברים, אין לברך את הברכה האחרונה, מכיוון שקהל נשים נחשב כיחיד.
אך דעת רוב הפוסקים הפוכה, מכיוון שיש לחלק בין ציבור ובין פרהסיא. בעוד שדברים שבקדושה נאמרים רק בנוכחותם של עשרה גברים בוגרים ובני חורין, ישנם דברים אחרים, הדורשים נוכחות של רבים, כגון בפרסום הנס, ובקידוש השם, וכאן אף נשים נכללות ב"רבים" ובפרהסיא (ר"ן על הרי"ף מגילה ו, ע"ב, ריטב"א מגילה ד, ע"א, גליוני הש"ס סנהדרין עד, ע"ב, משנה ברורה סימן תרצ סעיף יח סקס"ג, רב פעלים חלק ב אורח חיים סימן סב, יביע אומר חלק ח אורח חיים סימן נו).
מסקנת הדברים הללו, שקהל נשים מברכות את ברכת השבח וההודיה שלאחר מקרא המגילה, כפי שפסקו יביע אומר לעיל וציץ אליעזר (חלק יג, סימן ע"ג).
לסיכום הדברים, אתן חייבות לברך הן לפני הקריאה והן לאחריה.
אני מאחלת לכן ולבני ביתכן פורים שמח.
 עידית
 
הרחבה:
הסיבות שניתנו לכך שנשים לא יקראו במגילה לפני גברים הן בדומה לאיסור עליית נשים לקריאה בתורה, חרף דברי הגמ' המפורשים (מגילה כג, ע"א) ושיתוף נשים וגברים בברכת המזון, משום קול באשה ערווה, וחשש לפריצות (כלבו סימן מה, הרב יוסף משאש מים חיים חלק ב סימן קמ), פגיעה בכבוד הציבור (משנה ברורה סימן תרפט סעיף ב סק"ז-סק"ח) זאת על פי דברי הגמ' (סוכה לח, ע"א): "באמת אמרו: בן מברך לאביו, ועבד מברך לרבו, ואשה מברכת לבעלה. אבל אמרו חכמים. תבא מאירה לאדם שאשתו ובניו מברכין לו". ותוס' מפרשים שם שבמעשה זה מבזה האדם את קונו, בכך שלא למד ונזקק לשלוחים שאינם בני חיוב, או שיש בכך זילות, ויותר מכך, יש בדבר פגיעה בכבוד שמים, שעליו אין הציבור יכול למחול (ט"ז אורח חיים סימן נג סק"ב). ואילו הרב הנקין ביאר, שהפגיעה בכבוד הציבור נעשית כאשר ניכר שאין בקהל גברים היודעים לקרוא בעצמם, והם נאלצים להסתייע בנשים (בני בנים חלק ב סימן י).
בעניין קול באשה, מסכים גם הר"ע יוסף, כי אכן כשאין בקהל שבעה בקיאים בקריאת התורה, התירו לאשה לקרוא, מבלי לחשוש לקול אשה, זאת מכיוון שבמקום השראת שכינה לא חששו חכמים להרהורי עבירה. הדברים מובאים משמו של החיד"א בכמה מקומות (דבש לפי מערכת ק אות יט, מראית עין נידה יג, ע"א, ראש דוד בשלח נד, ע"ד) ובזה הוא מקשה על בעל העיטור, שכתב שאין הנשים מוציאות את האנשים ידי חובת מקרא מגילה, משום קול באשה ערוה (יחווה דעת חלק ד סימן טו).
בנוגע לקריאת אשה עבור נשים רבות, קיימת דעת יחיד בדברי הקרבן נתנאל (מגילה פרק א סימן ד, וכן מובא בשער הציון סימן תרפט סקט"ו-טז) בשם התוס' (סוכה לח, ע"ב), ולפיהם אין לאשה להוציא את הרבות ידי חובה, שכן מדובר בזילות. גם משנה הלכות (חלק יא סימן תקנ) וכן כף החיים (סימן תרפט סקי"ז-יח) כתבו שאין האשה מוציאה את עצמה, כל שכן לא את האחרים, ולכן עליה לשמע מגילה מאיש בלבד. וכך כתבו המגן אברהם (סימן תרפט סק"ו) וביאור הגר"א (סימן תרפט סעיף ב) על פי הסוד. על-פי סברות אלה, יש שציינו את מנהג הנשים שלא לקרוא בעצמן, אלא לשמוע מן האנשים, וכן פסקו שלא לברך עבור קריאת המגילה לנשים, לא השומעות ולא הקורא (בן איש חי שנה ראשונה הלכות פורים אות א, כף החיים אורח חיים סימן תרפט אות יט).
אך כפי שמוסכם על הפוסקים, מדובר בטעות הבנה בקרבן נתנאל, והדעה שהובאה בתוס' עסקה בגברים, ולא בנשים (הרב הנקין בני בנים בהרחבה חלק ב' סימן י). מכיוון שכך, אין מניעה שנשים תקראנה לעצמן, "יתירה מזו, במקום שהאלטרנטיבה היא שאיזה בחור מן התיכון יקרא בשבילן, זילא בהו מילתא לנשים מלומדות, כאילו אינן יודעות לקרוא בעצמן" (בני בנים חלק ד מאמרים ה).
מעבר לסקירה שהבאנו, חשוב לציין, כי קיימות שיטות נוספות, הסוברות שחיוב הנשים הוא גדול יותר משל הגברים, על בסיס הדברים שהבאנו מדברי רש"י על הגמ'. כבר בדברי הרמב"ם שהבאנו לעיל, הוא כותב: והכל חייבים בקריאתה אנשים ונשים וגברים ועבדים משוחררים, ומחנכין את הקטנים לקרותה (הלכות מגילה פ"א, ה"א). על כך מחדד הבית יוסף (סימן תרפט סעיף א), כי מדובר דווקא בעבדים משוחררים, ואילו היה מדובר בעבדים סתם, היה דינם נלמד מחיוב הנשים, שהוא מקביל לחיובי עבדים במצוות. ומכיוון שעבדים היו אף הם באותה הסכנה, אין חידוש בדבר חיובם במקרא מגילה, אך לטעם שהנס נעשה בזכות אסתר, יהיו העבדים פטורים, ככל מצוות עשה שהזמן גרמא. מכאן שהב"י נוקט בגישת רש"י להלכה.### שאלה  
 האם משלוחים חיים של בעלי חיים מותרים מבחינה הלכתית?. ### תשובה  
 שאלתך אודות כשרותם של בעלי החיים שמיובאים ארצה באמצעות משלוחים באוניות צפופות ועמוסות היא שאלה חשובה מאוד. שאלה זו מחייבת מחשבה על היחס שבין הלכות כשרות ובין החובה להמנע מצער בעלי חיים, ועל היחס שבין הלכות כשרות ואתיקה ומוסר. 
בימים אלו מונחת על שולחן הכנסת הצעת חוק בנושא הזה, ובהצעת החוק מצוי תיאור של המסע הקשה שעוברים בעלי החיים המובאים כאן בארץ לשחיטה כך: 
בסוף שנות התשעים החלה תופעה אכזרית של ייבוא עגלים וטלאים חיים לישראל, אך ורק לשם שחיטתם כאן. בעלי-החיים מיובאים מאוסטרליה וממזרח אירופה, במסעות ימיים ממושכים שעשויים להימשך שבועות. במהלך המסע בעלי-החיים מוחזקים בצפיפות קשה, מתבוססים בצואתם ובצואת חבריהם, וסובלים מעומסי חום, מטלטלות הדרך ומפגיעות קשות נוספות. רבים מהם חולים ורבים אינם שורדים.
האם אם כן, בעלי החיים הללו אינם כשרים לאחר שנשחטו בארץ כדין? בפרשת שמיני נזכרים דיני כשרות הבשר, אלו נוגעים לזן הבהמה והחיה לדרך השחיטה ולמידת הכח שיש להפעיל על הסכין. אמנם, מי שעסקו בטעמי המצוות בחרו להצביע על הדרך ה"הומנית" שבה בחרה התורה כדרך הכשרה להמתת בעלי החיים, אולם בתורה לא ניתן נימוק ועל כן לא ניתן לתלות את הכשרת הבשר בכך שיהיה גם "הומני". אילו היה ברור שבעלי החיים הופכים לטריפה בהובלה כעין זו (הופכים בעלי מומים ידועים הנזכרים בהלכה והמהווים אינדיקציה למותם הקרב) כמובן שלא ניתן היה להכשירם עוד. אם המצב הוא כזה שסטטיסטית מספר הטריפות עולה, הרי שקיים חשש של בעית כשרות. הנתונים הללו צריכים להיבדק. אם זה אכן נכון, הרי זה כעין מה שכתב ר' משה פיינשטיין על פיטום עגלים שלדבריו הם נעשים חולים מזה וצריכים למיני תרופות עד כדי כך שמיעוט העגלים אינו טריפה ולדבריו אין להם חזקה שאין בהם טרפה :
ובדבר העגלים שנתחדש זה לא כבר שמפטמין אותן …והכל מודים שרובן טרפות היפוך מחזקת בהמות שהן כשרות…
לדבריו אין ל"בעלי נפש" לאכול מעגלים כאלו גם לאחר בדיקת בני מעיים, ולמי שאינו מחמיר יכול לאכול רק לאחר בדיקת בני מעיים ואין לסמוך על ההנחה שרוב הבהמות אינן טריפות הקיימת בדרך כלל בהלכה (שו"ת אגרות משה אבן העזר ח"ד סי' צב).
כפי שציינתי, בהתאם לכך יש לבחון האם אכן נגרם נזק רפואי לבעלי החיים המיובאים כפי שמצוין בהצעת החוק "רבים מהם חולים ורבים אינם שורדים" ואם ועד כמה הדבר נכון גם לגבי השורדים ויש לבחון אילו נזקים נגרמים להם ואיזה סוגי נזקים, אם הם מאלו הגורמים לטריפה של ממש.
אם יתברר שאין חשש טריפה בבעלי החיים הללו הרי שברור ומובן הוא שעל פי ההלכה יש להימנע מצער וסבל מיותרים לבהמה הנשחטת שלא לעבור על איסור צער בעלי חיים. אולם, כאן מול הצער של הבהמה המיועדת לשחיטה עומדים עניינים כלכליים, על כן נותר לדון בדין צער בעלי חיים ומגבלותיו.
איסור צער בעלי חיים מקורו בתורה בחיוב לפרוק מן הבהמה את משאה "כִּי תִרְאֶה חֲמוֹר שֹׂנַאֲךָ רֹבֵץ תַּחַת מַשָּׂאוֹ וְחָדַלְתָּ מֵעֲזֹב לוֹ עָזֹב תַּעֲזֹב עִמּוֹ" (שמות, כג, ה). איסור זה נזכר בחז"ל במקורות שונים, הלכתיים ואגדיים (ראו למשל, שבת קי, ע"ב; בבא מציעא פה, ע"א). בפועל נחלקו הפוסקים אם צער בעלי חיים הוא איסור דאורייתא אם לאו (ראו רש"י, שבת, קכח, ע"ב). להלכה נאסר לצער בעלי חיים. אך בד בבד קבעו פוסקים רבים שצער בעלי חיים שהוא לצורך האדם הוא מותר (תרומת הדשן פסקים וכתבים, סי' קה בדיונו אודות מריטת נוצות אווזים, וראו: לבוש אבן העזר, ה, יד; השרידי אש כתב כן לגבי שימוש בבע"ח לתועלת הרפואה: שו"ת שרידי אש, ח"ב סי' צא וכן, שו"ת ציץ אליעזר, חי"ד סי' סח ועוד). 
אולם, מהי הגדרת צורך? ר' משה פיינשטיין סבור שבמקרים שבהם יש הקלה לאדם מסתם הכאת בהמה, נניח כשהאדם שרוי בכעס והוא רוצה לפרוק את כעסו על בהמה וזה יועיל אחר כך לשכך את חמתו, המעשה יהיה אסור. מעשה כזה אסור למרות שיש בו "צורך" או "תועלת" לאדם. זהו צורך צדדי ולא ישיר. והוא כותב במפורש:
והנה לאלו שעושין זה איכא ודאי איסור דצער בעלי חיים דאף שהותר לצורך האדם הוא כשאיכא צורך, כהא דלשוחטם לאכילה ולעבוד בהם לחרישה ולהובלת משאות וכדומה. 
אבל לא לצערם בעלמא שזה אסור אף אם יהיה לאחד הרוחה בזה (שו"ת אגרות משה אבן העזר ח"ד סי' צב).
על פניו, נראה שהובלת בעלי חיים בתנאים קשים שכאלו אינה חיונית לעצם העניין של השחיטה וזהו "לצערם בעלמא" והדבר אסור משום צער בע"ח. 
גם הרב יצחק וייס סבר שהפסד כלכלי אינו נחשב אוטומטית לצורך ורק הפסד שהיה מתיר מלאכה בחול המועד נחשב להפסד. הוא מציע להגדיר הפסד כלכלי כזה שאין לו תקנה 
דדוקא בריוח המצוי, שאפשר למכור סחורתו אחרי זמן האסור, לא הוי בכלל הפסד, אבל בריוח שאינו מצוי אחרי זה כדבר האבד דמיא (שו"ת מנחת יצחק ח"ו סי' קמה)
מדברי הפוסקים הנ"ל ניתן ללמוד לענייננו, הגדלת רווחים על ידי מעשה אקטיבי של דחיסת בעלי חיים לאוניה לימים ארוכים אינו אלא ניסיון לגריפת רווחים גבוהים יותר, אך לא הפסד מרובה כזה שהיה מתיר מלאכה בחול המועד. 
בתקופתנו, גדלה הרגישות לצערם של בני אדם ובד בבד גם לצערם של בריות אחרות. ויש ציפיה להתגברות המידה של "ורחמיו על כל מעשיו". הרגש המוסרי הזה גרם לכך שבבתי עסק הוצע "תו תקן" מוסרי למעסיקים ששומרים על זכויות העובדים, אף שתעודות הכשרות אינן תלויות בכך, ויש ציפיה ש"תו תקן" הלכתי כזה יוצע גם ביחס לבעלי החיים. אך בינתיים, נראה שגם אם לא ניתן לשלול את כשרותם של בעלי חיים כאלו, הרי שלהבנתי אין מדובר בבשר "חלק". כלומר, אלו שמקפידים על אכילת בשר חלק לא יוכלו לאכול בשר ממשלוחים חיים.
מיכל### שאלה  
 שלום רב!
אם יש לי עצי פירות בגינה ואני רוצה להפריש מהם תרומות ומעשרות מה עליי לעשות?
מה דין פירות שנת שמיטה? האם מפרישים מהם תרומות ומעשרות? האם אני רשאית לאכול מהפירות בגינה? ממתי נחשב שהפירות בגינה הם של שנת שמיטה? ( מטוב בשבט? מראש השנה תשפ"ג?)
 . ### תשובה  
 פירות שגדלים בגינה הפרטית הם שמחה גדולה וגם הזדמנות לקיים בעצמך מצוות הפרשת תרומות ומעשרות. אתייחס כפי ששאלת לצד המעשי של קיום המצווה. תחילה אכתוב על הפרשת תרומות ומעשרות בשנה שאינה שמיטה ולאחר מכן אכתוב כיצד יש לנהוג בשנת השמיטה.
למעשה, נוטלים מעט יותר מאחוז אחד מכל אחד מסוגי הפירות שאותם את מעשרת (הפירות של אותו הסוג צריכים להיות סמוכים אחד לשני) ואומרים את נוסח ההפרשה שמופיע ברוב הסידורים. ראי כאן באתר מכון התורה והארץ את הנוסח הכולל גם הנחיות מקוצרות על אופן ההפרשה. נוסח ההפרשה עם ביאור ניתן לראות בפניני הלכה כאן.
 
מה עושים עם הפירות שהפרשנו (בפועל ובדברים)?
את התרומה הגדולה ותרומת המעשר שמפרישים בפועל כנאמר לעיל עוטפים יפה ומניחים בפח באופן מכובד כיוון שהוא אסור באכילה באיסור כרת על ידי מי שאינו כהן, וגם על ידי כהן שהוא טמא (וכל הכהנים מוחזקים כטמאים בימינו בהיעדר אפר פרה אדומה).
מעשר ראשון – מפרישים 10% מהפירות (בשלב ראשון רק בדברים) והוא מיועד ללוי ולא חייב להיאכל בטהרה, ולכן מותר באכילה על ידי הלוי וגם על ידי מי שאינו לוי כיום. במקרה של חיוב וודאי של מעשרות (כמו מהגינה הפרטית) מצווה להפריש את המעשר בפועל ולתת אותה כמתנה ללוי שאת מכירה. במקרה שחיוב המעשרות הוא בספק יש נוהגים לפי הפוסקים שחובת ההוכחה היא של הלוי שהוא אכן לוי וכל עוד הוא אינו יכול להוכיח זאת בימינו, מותר לבעל הפירות לאכול את המעשר בעצמו ויש גם מנהג רווח לנהוג כך גם בטבל (פירות החייבים תרו"מ וודאי) ויש על מי לסמוך (ראי עניין זה בהרחבות בהמשך). כאשר מדובר בכמות קטנה, אפשר לאכול את הפירות ובשלב מאוחר יותר לתת כסף תמורת הפירות ללוי. אתייחס לאפשרות נוספת מעשית בהמשך.
כהנים ולוויים מפרישים תרומות ומעשרות כמו כולם אך את מעשר ראשון הם נוטלים לעצמם ולא צריכים להביא ללוי אחר.
מעבר לאלו, יש להפריש 10% מהפירות הנותרים לצורך מעשר עני או מעשר שני. בספירה מהשנה הראשונה שלאחר השמיטה – בשנה הראשונה, השניה, הרביעית והחמישית מפרישים מעשר שני, ובשנה השלישית והשישית מפרישים מעשר עני.
בשנים של מעשר עני אם הפירות הם טבל, כלומר שחיוב המעשרות הוא וודאי (כמו במקרה שלך מהגינה הפרטית), מפרישים את המעשר בפועל ויש לתתו לעני. כאשר מדובר בכמות קטנה, אפשר לאכול את הפירות ובשלב מאוחר יותר לתת צדקה לעני תמורת הפירות. ואם הפירות הם דמאי (ספק טבל) יש להפריש את הפירות רק בדברים והם מותרים לבעלים. מכיוון שיש בכך טרחה ובמעשר שני פרטים רבים יש אנשים שמעדיפים להיעזר בארגונים שמציעים פתרון פשוט יותר ועושים זאת עבורם ואציג אפשרות זו אחרי ההתייחסות למעשר שני.   
בשנים של המעשר השני צריך לאכול בטהרה בירושלים, בזמן המקדש היו פודים את הפירות בשוויים המלא בכסף וכאשר היו עולים לרגל היו לוקחיםאת הכסף וקונים בו פירות ואוכלים אותם בטהרה בתוך ירושלים.
כיום לדאבונינו כשאין אפשרות לכך אנחנו פודים את המעשר השני על מטבע. אכתוב לך כעת הנחיות כיצד עושים זאת כדי שתוכלי לפדות מעשר שני בעצמך וכן כדי שתביני את התהליך.
פדיון מעשר שני באופן מעשי
פודים את ערך הפירות המינימלי של הפירות על המטבע כך שהקדושה של הפירות עוברת אליו, כאשר ערך הפדיון בימינו הוא של "שווה פרוטה". לצורך כך יש לייחד מטבע שעליו ייעשה תמיד הפדיון בהפרשת מעשר שני ולשמור אותו במקום בטוח. הרבה נוהגים להדביק לצדד המקרר ולסמן אותו באופן ברור.
אחרי ייחוד המטבע, אם מדובר במצב שברור שהפירות הם טבל ואכן שנת מעשר שני מברכים "ברוך… לפדות מעשר שני" (במצב של ספק אין לברך) ואומרים את נוסח הפדיון שמופיע בסיום נוסח הפרשת תרו"מ (גם במצב של ספק). (לגבי פדיון מעשר שני בגבולות ירושלים של זמן המקדש ראה הרחבות בהמשך. כן, להבנת הסיבה להתעוררות ספק בהגדרת שנת המעשר ראי בהמשך בהתייחסות לשנת השמיטה.)
כיצד נוהגים במטבע – שווה פרוטה כיום הוא כ10 אגורות לדעה היותר מחמירה (משתנה לפי מחיר הכסף ולכן ויכול לעלות ולרדת) ואפשר לחלל פירות על המטבע שנשמר כמספר הפרוטות שיש בו – בפועל כמות 10אג' שבו (למשל, על מטבע של 10 ₪ אפשר לחלל מעט פחות מ-100 פעמים כדי לקחת בחשבון את עליית מחיר הפרוטה). את דרך חישוב הפרוטה וערך הפרוטה לפי אותה תקופה אפשר לראות באתר מכון התורה והארץ (זו הדעה המחמירה יותר).
לאחר פדיון הפירות על המטבע אוכלים את הפירות כמות שהם.
חילול המטבע – כאשר המטבע "מתמלא" בפדיון הפירות או כשהגיע זמן "ביעור מעשרות" יש צורך לחלל אותו (להעביר ממנו את הקדושה) ולאבדו מן העולם. החילול נדרש כיוון שאי אפשר לקנות במטבע פירות ולאכול בטהרה בירושלים וכן אסור להשתמש בו.
ביעור מעשרות הוא ביעור מן הבית של כל המעשרות שנשארו ברשותו של האדם ומועד לכך הוא בערב פסח שבשנה הרביעית לשמיטה ובערב פסח של שנת השמיטה עצמה. בזמן זה עלינו לבער גם את מטבע הפדיון. כדי לעשות זאת אפשר להעביר את ערך הפדיון שבמטבע למטבע קטן (מינימום שווה פרוטה) או למאכל שווה פרוטה כגון המנהג לחלל על סוכר בכמות ששווה פרוטה ולהשמיד אותם. את המטבע צריך לקלקל וכאשר זה לא ניתן לעטוף ולזרוק אותו לים ואת הסוכר יש להמיס במים ולהוריד בכיור כך שייאבד מן העלם ולא יתאפשר שימוש בו. הכיור צריך להיות נקי כדי לכבד באופן שאפשר את הסוכר שיש בו קדושת מעשר שני. כעת המטבע המקורי חוזר למצב אפס (כיוון שהעברנו ממנו את הקדושה שבו) ואפשר להתחיל לפדות בו פירות חדשים.  
בזמן חילול המטבע אומרים "כל קדושה שיש במטבע שבידי יחולל על סוכר זה/מטבע זה" (הנוסח הזה אינו נוסח ומחייב ואפשר לומר את אותם הדברים גם בנוסחים אחרים).
יחד עם מצוות ביעור המעשרות ישנה מצווה של  אמירת "וידוי מעשרות". כיום נפסק שהמצווה היא בגדר מנהג (ראי בהרחבות על מצווה זו ודיון בחיובה בימינו).
 
אפשרות מעשית פשוטה למעשר ראשון, מעשר שני ולמעשר עני
מכיוון שלא לכולם פשוט למצוא לוי ועני כדי לתת להם פירות בודדים (או פחות) כל פעם שמפרישים תרו"מ מפירות הגינה, וכן כדי להקל על ההתעסקות בפדיון מעשר שני – ישנם ארגונים שמציעים פתרון מעשי ופשוט יותר. בעל הפירות משלם מראש לארגון סכום אשר משמש לאורך תקופה מסויימת כשווי הפירות שהוא מפריש בתקופה זו עבור הלוי והעני והארגון דואג להעביר את הסכום באופן הלכתי ומרוכז (עם המעשרות של אנשים רבים) ללוויים ולעניים בפועל. ארגונים אלו מחזיקים גם מטבעות עבור הנרשמים לפדיון מעשר שני ודואגים לביעורם בזמן הנכון.
כאשר נעזרים בארגונים אלו צריך לומר נוסח הפרשה מעט אחר אשר מופיע באתר הארגונים.
קרנות לדוגמה של ארגונים שונים הם בית האוצר של מכון התורה והארץ, קרן המעשרות שלחב"ד, פדיון מעשר שני בקרן המעשרות של בית המדרש להלכה בהתיישבות.
 
תרומות ומעשרות בשנת השמיטה
בשנת שמיטה אין חיוב הפרשת תרומות ומעשרות מכיוון שבשנה זו אין בעלים על הפירות וכל הגידולים שייכים לקב"ה. לכן, מותר לכל אדם לבוא וליטול מהפירות שהופקרו על ידך לכל אדם.
חשוב לשים לב שאמנם איסורי שנת השמיטה הם מראש השנה של אותה שנה ועד לכ"ט אלול בסוף השנה, אבל הפירות השייכים לשנת השמיטה הם לאו דווקא הפירות שגדלו בתוך תקופה זו. אלא, הפירות שצמחו מכוחה של שנת השמיטה. פירות השביעית הם פירות שחנטו (שלב ראשוני של התפתחות הפרי) עד ט"ו בשבט של שנת השמונה. גם אם הפירות הגיעו להבשלה רק בשנה השמינית, הם עדיין נחשבים פירות שמיטה ויהיו פטורים מתרומת ומעשרות. באותה מידה, פירות שצמחו מכוחה של השנה השישית אך הגיעו להבשלה בתוך שנת השמיטה, הם פירות שישית ועל כן אינם הפקר וחייבים בתרומות ומעשרות.
אין תאריך אחיד שממנו כל הפירות מוגדרים פירות שביעית כיוון שזה תלוי בתקופת החנטה של כל סוג פרי. כדי לברר ולעקוב, ישנם טבלאות מסודרות המפרטות עבור כל פרי ממתי היא נחשבת לפרי שביעית. ראי למשל כאן.
עניין זה מסביר את הסיבה שיכול להתעורר ספק בהגדרת "שנת" הפירות (מעשר שני ועני) העומדים לפנינו לעישור. כיוון שבמקרים רבים לא ברור אם הפירות אותם אנו מתקנים הם פירות של השנה הנוכחית או עדיין פירות שתחילת גידולם היתה בשנה הקודמת. בנוסח ההפרשה אנחנו מזכירים את שתי האפשרויות "..עשירית מן הנותר חולין בצד התחתון של מה שברצוני לתקן הרי היא מעשר שני ואם צריך להפריש מעשר עני הרי היא מעשר עני". כאמור, במצב של ספק אין לברך את ברכת פדיון מעשר שני.
אני מקווה שהצלחתי לפרוס בפנייך בצורה פשוטה את הפרטים הרבים לצורך הבנת הפרשת תרומות ומעשרות וכן כיצד לעשות זאת בפועל.
בברכה,
רחל
 
מקורות והרחבה
 
פסוקי התורה  
תרומה- במדבר יח, ח-כ: וַיְדַבֵּר ה' אֶל-אַהֲרֹן וַאֲנִי הִנֵּה נָתַתִּי לְךָ אֶת-מִשְׁמֶרֶת תְּרוּמֹתָי, לְכָל-קָדְשֵׁי בְנֵי-יִשְׂרָאֵל לְךָ נְתַתִּים לְמָשְׁחָה וּלְבָנֶיךָ לְחָק-עוֹלָם … וְזֶה-לְּךָ תְּרוּמַת מַתָּנָם לְכָל-תְּנוּפֹת בְּנֵי יִשְׂרָאֵל לְךָ נְתַתִּים וּלְבָנֶיךָ וְלִבְנֹתֶיךָ אִתְּךָ לְחָק-עוֹלָם, כָּל-טָהוֹר בְּבֵיתְךָ יֹאכַל אֹתוֹ. כֹּל חֵלֶב יִצְהָר וְכָל-חֵלֶב תִּירוֹשׁ וְדָגָן רֵאשִׁיתָם אֲשֶׁר-יִתְּנוּ לַ-ה' לְךָ נְתַתִּים … כֹּל תְּרוּמֹת הַקֳּדָשִׁים אֲשֶׁר יָרִימוּ בְנֵי-יִשְׂרָאֵל לַ-ה' נָתַתִּי לְךָ וּלְבָנֶיךָ וְלִבְנֹתֶיךָ אִתְּךָ לְחָק-עוֹלָם, בְּרִית מֶלַח עוֹלָם הִוא לִפְנֵי ה' לְךָ וּלְזַרְעֲךָ אִתָּךְ.
מעשר ראשון- במדבר יח, כא-כד: וְלִבְנֵי לֵוִי הִנֵּה נָתַתִּי כָּל-מַעֲשֵׂר בְּיִשְׂרָאֵל לְנַחֲלָה חֵלֶף עֲבֹדָתָם אֲשֶׁר-הֵם עֹבְדִים אֶת-עֲבֹדַת אֹהֶל מוֹעֵד … כִּי אֶת-מַעְשַׂר בְּנֵי-יִשְׂרָאֵל אֲשֶׁר יָרִימוּ לַ-ה' תְּרוּמָה נָתַתִּי לַלְוִיִּם לְנַחֲלָה.
תרומת מעשר– במדבר יח, כה-לב: וְאֶל-הַלְוִיִּם תְּדַבֵּר וְאָמַרְתָּ אֲלֵהֶם כִּי-תִקְחוּ מֵאֵת בְּנֵי-יִשְׂרָאֵל אֶת-הַמַּעֲשֵׂר אֲשֶׁר נָתַתִּי לָכֶם מֵאִתָּם בְּנַחֲלַתְכֶם וַהֲרֵמֹתֶם מִמֶּנּוּ תְּרוּמַת ה' מַעֲשֵׂר מִן-הַמַּעֲשֵׂר … כֵּן תָּרִימוּ גַם-אַתֶּם תְּרוּמַת ה' מִכֹּל מַעְשְׂרֹתֵיכֶם אֲשֶׁר תִּקְחוּ מֵאֵת בְּנֵי יִשְׂרָאֵל וּנְתַתֶּם מִמֶּנּוּ אֶת-תְּרוּמַת ה' לְאַהֲרֹן הַכֹּהֵן.
מעשר שני – דברים יב, יז-כא: לֹא-תוּכַל לֶאֱכֹל בִּשְׁעָרֶיךָ מַעְשַׂר דְּגָנְךָ וְתִירֹשְׁךָ וְיִצְהָרֶךָ וּבְכֹרֹת בְּקָרְךָ וְצֹאנֶךָ וְכָל-נְדָרֶיךָ אֲשֶׁר תִּדֹּר וְנִדְבֹתֶיךָ וּתְרוּמַת יָדֶךָ. כִּי אִם-לִפְנֵי ה' אֱלֹהֶיךָ תֹּאכְלֶנּוּ בַּמָּקוֹם אֲשֶׁר יִבְחַר ה' אֱלֹהֶיךָ בּוֹ, אַתָּה וּבִנְךָ וּבִתֶּךָ וְעַבְדְּךָ וַאֲמָתֶךָ וְהַלֵּוִי אֲשֶׁר בִּשְׁעָרֶיךָ, וְשָׂמַחְתָּ לִפְנֵי ה' אֱלֹהֶיךָ בְּכֹל מִשְׁלַח יָדֶךָ. הִשָּׁמֶר לְךָ פֶּן-תַּעֲזֹב אֶת-הַלֵּוִי כָּל-יָמֶיךָ עַל-אַדְמָתֶךָ.
מעשר עני וביעור מעשרות – דברים כו, יב-טו: כִּי תְכַלֶּה לַעְשֵׂר אֶת-כָּל-מַעְשַׂר תְּבוּאָתְךָ בַּשָּׁנָה הַשְּׁלִישִׁת שְׁנַת הַמַּעֲשֵׂר, וְנָתַתָּה לַלֵּוִי לַגֵּר לַיָּתוֹם וְלָאַלְמָנָה וְאָכְלוּ בִשְׁעָרֶיךָ וְשָׂבֵעוּ.
שמיטה – שמות כג, יא – וְהַשְּׁבִיעִת תִּשְׁמְטֶנָּה וּנְטַשְׁתָּהּ וְאָכְלוּ אֶבְיֹנֵי עַמֶּךָ וְיִתְרָם תֹּאכַל חַיַּת הַשָּׂדֶה כֵּן תַּעֲשֶׂה לְכַרְמְךָ לְזֵיתֶךָ
 
דיני תרומות ומעשרות למעשה ברמב"ם
סדר הפרשת תרומות ומעשרות, דיני מעשר עני, הפקרת הפירות (ואי-חיוב בתרו"מ) בשביעית – הל' מתנות עניים ו', א – ו
חיוב תרומות ומעשרות בימינו ברכת ההפרשה – הל' תרומות א',כו; ב',טז
דיני הפרשת התרומה למי מותרת ואסורה– שם פרק ג'; פרק ו'; י',א-ה
דיני מעשר ראשון – הלכות מעשר פרק א'
דיני מעשר שני, אכילתו בירושלים – פרקים א',ב'
פדיון מעשר שני וביעור המעשרות (והפדיון) – שם פרק ד'; יא, ז-יא
הפקרת פירות שביעית וחישוב פירות שנת שמיטה – הל' שמיטה ויובל ד, ט-כד
 
סדר ההפרשה בשולחן ערוך יורה דעה שלא יט
תרומה גדולה בזמן הזה שהיא עומדת לשריפה מפני הטומאה שיעורה כל שהוא.
הגה: ונותנה בזמן הזה לכל כהן שירצה; בין חבר בין עם הארץ. ואפילו אינו מיוחס רק שמוחזק בכהן. והוא שורפה. ויכול להניחה ולשרפה [עד] שיכול ליהנות ממנה בשעת שריפה. אבל זר אסור ליהנות ממנה בשעת שריפתה אם לא שכהן נהנה עמו. אבל שאר הנאות שאינו מכלה אותה מותרת אפילו לזרים (טור).
כהן שאוכל אצל ישראל — נותן בנר שמן של תרומה. ואע"פ שעומד הכהן והולך לו — אין צריך לכבותו, עד שיכבה מעצמו (מרדכי פ' אלמנה לכ"ג). וכל זה מיירי בתרומה שהוכשרה דאז נטמאת ומותר לשרפה. אבל אם לא הוכשרה, שלא נטמאה, אסור לשרפה. וטוב להכשיר אותה קודם מירוח כדי שתקבל טומאה ויהא מותר לשרפה (טור).
ואחר כך מפריש מן השאר אחד מעשרה והוא נקרא "מעשר ראשון" ונותנו ללוי (וי"א אף לכהן) (טור). ועל זה נאמר בתורה (במדבר כח,יא) כי את מעשר בני ישראל וגו' ולבני לוי הנה נתתי את כל מעשר בישראל וגו'.
ואח"כ מפריש מהשאר אחד מעשרה והוא נקרא "מעשר שני" והוא לבעליו. ובסימן זה יתבארו משפטיו. ועליו נאמר (דברים יד,כב) עשר תעשר". ועל הסדר הזה מפרישין בשנה ראשונה מהשבוע ובשנייה וברביעית ובחמישית.
אבל בשלישית ובששית מהשבוע, אחר שמפרישין מעשר ראשון, מפרישין מהשאר מעשר אחד ונותנו לעניים והוא נקרא "מעשר עני". ואין בשתי שנים אלו מעשר שני אלא מעשר עני. ועליו נאמר (שם כח) מקצה שלש שנים תוציא את כל מעשר תבואתך וגו' ובא הלוי וגו'.
שנת השמטה כולה הפקר ואין בה לא תרומה ולא מעשרות כלל. ובחוצה לארץ שאין בה שמטת קרקע מפרישין בשנת השמטה  בארץ מצרים ובעמון ומואב מעשר ראשון ומעשר עני, ובארץ שנער מפרישין בה מעשר שני כמו ברוב השנים. ושנת השמטה האמיתית היתה שנת השי"ג(5313)
 
דיון בחיוב הבאת מעשר ראשון ללוי בימינו
מאמר של הרב יהודה הלוי עמיחי, מכון התורה והארץ
מאמר של הרב יוסף צבי רימון, באתר התנ"ך
 
פדיון מעשר שני בירושלים העתיקה
בירושלים העתיקה (הרובע היהודי, הר ציון ועיר דוד) אסור לפדות את המעשר השני כיוון שקדושת ירושלים עומדת בעינה ומעיקר הדין יש לאוכל את הפירות ולא לפדותם. רק במקרה שהפירות נטמאו מותר לפדות אותם ולכן יש להרטיב את הידיים ולגעת בפירות, דבר שמעביר את הטומאה שלנו לפירות.  מאמר הרחבה של הרב אהוד אחיטוב אפשר לראות כאן
 
וידוי מעשרות בשעת הביעור
למצוות ביעור מעשרות בשנה הרביעית והשביעית מתלווה מצווה נוספת: "מצות עשה להתודות לפני ה' אחר שמוציאין כל המתנות שבזרע הארץ וזהו הנקרא וידוי מעשר ואין מתודין וידוי זה אלא אחר השנה שמפרישין בה מעשר עני" (שו"ע שם קמ). את הוידוי אומרים במנחה של שביעי של פסח. 
כיום יש מקום לשאול על קיום מצווה זו ואכן הרמב"ם  כותב שהמצווה מתקיימת "בין בפני הבית ובין שלא בפני הבית" (הל' מעשר שני יא,א) בזמן שאנו מחללים את המטבע עליו פדינו את המעשר השני. אך להלכה פוסקים בעיקר בעקבו החזון איש והרב קוק שהביאו מספר טעמים לכך שאין לומר וידוי בימינו בגלל תנאים מדוקדקים הנדרשים המתירים אמירת וידוי מעשרות על ידי האדם. בכל זאת, מכיוון שהוידוי מוזכר בשולחן ערוך ושישנם דעות שגם כיום המצווה נוהגת, יש מנהג לקרוא את פסוק הוידוי מן החומש : ”בִּעַרְתִּי הַקֹּדֶשׁ מִן הַבַּיִת וְגַם נְתַתִּיו לַלֵּוִי וְלַגֵּר לַיָּתוֹם וְלָאַלְמָנָה כְּכָל מִצְוָתְךָ אֲשֶׁר צִוִּיתָנִי לֹא עָבַרְתִּי מִמִּצְוֹתֶיךָ וְלֹא שָׁכָחְתִּי. לֹא אָכַלְתִּי בְאֹנִי מִמֶּנּוּ וְלֹא בִעַרְתִּי מִמֶּנּוּ בְּטָמֵא וְלֹא נָתַתִּי מִמֶּנּוּ לְמֵת שָׁמַעְתִּי בְּקוֹל ה' אֱלֹהָי עָשִׂיתִי כְּכֹל אֲשֶׁר צִוִּיתָנִי. הַשְׁקִיפָה מִמְּעוֹן קָדְשְׁךָ מִן הַשָּׁמַיִם וּבָרֵךְ אֶת עַמְּךָ אֶת יִשְׂרָאֵל וְאֵת הָאֲדָמָה אֲשֶׁר נָתַתָּה לָנוּ כַּאֲשֶׁר נִשְׁבַּעְתָּ לַאֲבֹתֵינוּ אֶרֶץ זָבַת חָלָב וּדְבָשׁ.“  (דברים כו, יג – טו) 
להרחבה בדיון וידוי מעשרות בימינו ראי את מאמרו שהרב יעקב אפשטיין במכון התורה והארץ ומאמרו של הרבה יהודה זולדן באתר ישיבה. 
 
ספרים ואתרים
"ואכלת ושבעת" הרב אלישיב קנוהל
פניני הלכה, כשרות א' פרקים ז-י 
מכון תורה והארץ 
מכון כושרות
תשובתה של הרבנית עידית ברטוב.### שאלה  
 מה פשר היחס לאישה נידה ולריחוק ממנה?
מדוע היא נקראת ונחשבת טמאה?
 . ### תשובה  
 שלום רב,
טומאת אישה נידה כתובה בתורה, בספר ויקרא, טו, יט:
וְאִשָּׁה כִּי תִהְיֶה זָבָה דָּם יִהְיֶה זֹבָהּ בִּבְשָׂרָהּ שִׁבְעַת יָמִים תִּהְיֶה בְנִדָּתָהּ וְכָל הַנֹּגֵעַ בָּהּ יִטְמָא עַד הָעָרֶב:
התורה מונה את הנידה בתוך שאר הטמאים בגלל הפרשות שיצאו מגופם, ביחד עם הזב, הזבה, ואיש שיצאה ממנו שכבת זרע.
המשמעות הבסיסית של טומאה היא ריחוק מן הקודש. לאדם טמא אסור להכנס לבית המקדש או לאכול בשר קודשים. זהו מצב הלכתי שאין בו שום הקשר שלילי, של רוע, חטא או לכלוך[1]. (להדגמת דבר זה נתאר לעצמנו רופא שניסה להציל פצוע בתאונת דרכים והפצוע נפטר תוך כדי נסיון ההחיאה. הרופא נטמא בטומאת מת ולכן נאסר עליו להתקרב אל הקודש עד שיטהר. ברור שאין במצב זה שום פגם באדם שנטמא, אלא רק תוצאה הלכתית של טומאת המת).
לפי חז"ל כל דיני הטומאה, כולל טומאת הנידה, שייכים לסוג ההלכות הנקראות "חוקים" – מצוות שאין אנו מבינים את טעמן, ואנו עושים אותן רק בגלל שכך גזר הקב"ה. מצוות אלו מבטאות אולי יותר מכל את קבלת עול מלכות השמיים של שומרי המצוות[2].
יחד עם זאת ניסו פרשנים במהלך הדורות להסביר מדוע דווקא במצבים מסוימים האדם נטמא. ההסבר הפשוט ביותר הוא שכל מצבי הטומאה קשורים למוות, והתורה, בהיותה תורת חיים המקדשת את החיים, רוצה להרחיק את המוות מן הקודש. דבר זה ברור בטומאת מת, אך הוא נכון גם בטומאות הנגרמות כתוצאה ממחלות (צרעת, זב וזבה), כי בכל מחלה קשה יש חשש למוות. אותו עיקרון נכון גם למוציא שכבת זרע, שברגע שיצא הזרע מגופו הלך לאיבוד הפוטנציאל להביא ממנו חיים[3] וכן לנידה – כאשר אישה מדממת במחזור החודשי שלה משמעות הדבר היא שהביצית שהבשילה ברחמה לא הופרתה, ולכן עתה הביצית עם רירית הרחם שהתעבתה לקראת הריון פוטנציאלי מתפרקת ויוצאת החוצה. יש כאן מעין מוות, אובדן של חיים אפשריים, שהופך את האישה להיות טמאה.
יש לציין שבימינו, כשאין בית מקדש וכולנו טמאים בטומאת המת החמורה, ממנה נטהרים רק על ידי אפר פרה אדומה, אין להלכות טומאה שום משמעות מעשית. בזמן שבית המקדש היה קיים, מי שרצה להתקרב אל הקודש היה צריך להתרחק מכל הטמאים, ובכללם מהנידה, כי הטומאה עוברת במגע מאדם לאדם, וכן אם נוגעים בבגדיו או במקום מושבו ומיטתו[4]. בימינו הלכות אלו אינן נוהגות כלל.
עד כאן כתבנו על טומאת נידה ביחסה אל הקב"ה, באיסורה להתקרב אל כל דבר קדוש. אולם לנידה יש גם איסור בתחום של בין אדם לחברו – ביחס שבין איש ואישה. התורה מונה את האישה הנידה בין העריות (= נשים שאסור לקיים איתן יחסי מין בגלל גילוי עריות)
ויקרא פרק יח, יט:  וְאֶל אִשָּׁה בְּנִדַּת טֻמְאָתָהּ לֹא תִקְרַב לְגַלּוֹת עֶרְוָתָהּ:
כלומר, במצב של אישה נידה היא אסורה גם בקיום יחסי מין עם בן זוגה. השימוש במילה "טומאה" בהקשר הזה הוא מושאל, כי הטומאה לקוחה מהתחום של בין אדם למקום, אבל אותו מצב גופני משפיע גם על הקשר בין בני הזוג, ולכן קוראים לאישה נידה "טמאה" גם בהקשר הזה. למעשה, נכון יותר לומר שבני הזוג אסורים זה על זה, מאשר לומר שהאישה טמאה, אך בשגרת הלשון לא תמיד מקפידים על כך. בימינו אנשי הלכה רבים מקפידים לדבר ולכתוב בלשון של איסור והיתר ולא של טומאה וטהרה[5].
מן המילים "לא תקרב" לומדים חז"ל[6] שהאיסור אינו רק על קיום יחסים אלא גם על כל התקרבות שעלולה להוביל לקיום יחסים, ולכן ישנן הלכות הנוגעות להתרחקות בני הזוג זה מזה  מרגע שמתחיל המחזור, ועד שהאישה נטהרת[7]. צריך להדגיש, בימינו כשאין בית מקדש, ההרחקות בני הזוג נועדו רק כדי למנוע קיום יחסים בזמן שהאישה נידה, האסור באיסור כרת (ויקרא, כ, יח), ולא בגלל החשש להטמא.
גם האיסור על קיום יחסים עם אישה נידה הוא "חוק" שאין לו הסבר הגיוני. עם זאת, ניתנו לו במהלך הדורות הסברים שונים. רוב ההסברים מצביעים על כך שתקופת הריחוק בין בני הזוג יוצרת מקצב קבוע של קרבה וריחוק, וכך נשמרים הגעגוע והאהבה בין בני הזוג ואינם נשחקים[8]. בנוסף, הלכה זאת יוצרת איזון בין הצרכים המיניים השונים של הגבר ושל האישה. כל אדם זקוק למרחב פרטי, אוטונומי משל עצמו אך גם לקשר קרוב ואוהב עם בן או בת זוג. הלכות הנידה מאפשרות את התנועה בין אוטונומיה לאינטימיות, במקצב קבוע, המכניס רוגע ונחת בתוך מערכת היחסים הזוגית. חשוב לציין שאין בשמירת הלכות נידה "תעודת ביטוח" לזוגיות טובה, ועדיין נדרשת עבודה רבה בין בני הזוג על מנת לבנות ביניהם קשר קרוב ויציב. בנוסף, יש להדגיש שקיום הלכות אלו הוא בראש ובראשונה מתוך קבלת עול מלכות שמיים, והסברים אלו אינם הסיבה לשמירת ההלכה, אלא רק נסיון לתת לה פשר ומשמעות.
לסיכום, אישה נידה מוגדרת כטמאה, ויש לכך שתי השלכות. אחת כלפי הקב"ה, כאשר בזמן נידתה היא אסורה להתקרב אל הקודש. להשלכה זו אין שום משמעות מעשית בימינו כשאין בית מקדש. ההשלכה השניה היא במערכת היחסים הזוגית, כאשר בני הזוג אסורים בקיום יחסי מין וביחסי קרבה העלולים להוביל לקיום יחסים. אין בהגדרות אלו שום משמעות שלילית, אלא רק מונחים הלכתיים שאינם אומרים דבר על האישה עצמה או על היחס בין בני הזוג.
נועה
 
הרחבה ומקורות
[1] אמנם כבר התורה עצמה ישנו שימוש במילה טומאה בהקשר של חטא (למשל ויקרא יח, כד-כח), אך צריך להפריד בין שתי המשמעויות ולבחון בכל מקום האם מדובר במצב הלכתי או במצב בעייתי מבחינה רוחנית.
[2] במדבר רבה (וילנא) פרשה יט: אמר להם (רבי יוחנן בן זכאי לתלמידיו): חייכם לא המת מטמא ולא המים מטהרין אלא אמר הקב"ה חקה חקקתי גזירה גזרתי אי אתה רשאי לעבור על גזרתי דכתיב זאת חוקת התורה.
רש"י במדבר פרק יט פסוק ב:  זאת חקת התורה – לפי שהשטן ואומות העולם מונין את ישראל לומר מה המצוה הזאת ומה טעם יש בה, לפיכך כתב בה חקה, גזירה היא מלפני ואין לך רשות להרהר אחריה:
[3] כוזרי, מאמר ב אות ס:   אמר החבר: כבר אמרתי לך שאין ערך בין שכלנו ובין הענין האלהי, וראוי שלא נטרח לבקש עילת אלה הגדולות והדומה לזה. אבל אני אומר אחר בקשת המחילה מבלתי שאגזור שהוא כן, שאפשר שתהיה הצרעת והזיבות תלויות בטומאת המת, כי המות הוא ההפסד הגדול, והאבר המצורע כמת והזרע הנפסד כן, מפני שהיה בעל רוח טבעי מוכן להיות טפה שיהיה ממנה אנוש, והפסדו כנגד כח החיות והרוח…
[4] עיינו בויקרא פרק טו, ועוד.
[5] עיינו למשל בספרו של הרב אלישיב קנוהל, איש אשה.
[6] ישנה מחלוקת כבר בחז"ל ואח"כ גם בפוסקים האם תוקף איסורי ההרחקות הוא מדאורייתא או מדרבנן.
[7] מן הדיוק בפסוק עולה שאישה נידה נאסרת על כל גבר בקיום יחסים ובהרחקות של קרבה, גם אם היא פנויה, ולא רק על בעלה. זהו המקור לאיסור נגיעה בין גברים ונשים.### שאלה  
 היי
אני בת 18 עם מחזור סדיר אחת ל3 שבועות.
הבנתי שכשאתחתן בעיתו ובזמנו אהיה במצב שנקרא "עקרות הלכתית", כאשר הביוץ הוא בזמן שאני עדיין נידה.
הפתרון שאמרה לי המחנכת שלי באולפנה, הוא שכשאתחתן אקח גלולות על מנת "לסדר" את המחזור.
כואב לי לחשוב על כך. אני לא רוצה להילחם בגוף שלי ובמחזוריות הטבעית שלו. אם זה היה חד פעמי מילא, אבל הבנתי שזה לכל החיים וזה מבאס אותי.
אשמח לשמוע האם באמת זה הפתרון היחיד, מה ההלכה אומרת על המצב שלי, וכל דבר בעניין:)
תודה רבה ותזכו למצוות
 . ### תשובה  
 שלום יקרה,
אני מבינה את החשש שלך. אכן לעיתים נשים עם מחזור שהוא קצר יחסית מגיעות לטבילה רק לאחר הביוץ ("ביוץ מוקדם"). במצב כזה יתכן שתהיה בעיה להרות מאחר ועל פי ההלכה אי אפשר לקיים יחסים אלא לאחר טבילה. לעיתים הדבר מהווה אתגר בתחום הפוריות, אך חשוב לדעת שלא תמיד. 
אני מזדהה לגמרי עם הרצון שלך שלא לשבש את המחזוריות הטבעית של הגוף שלך על ידי נטילת הורמונים. ישנן נשים רבות שכמוך רוצות לחפש פתרון אחר ואכן אני משתדלת לסייע להן בכך.
יתכן שכאשר תתחתני נגלה שהביוץ שלך הוא לפני הטבילה – אבל זה לא בטוח. 
כלות רבות בוחרות ליטול גלולות כדי לסדר מחזור לקראת החתונה, לעיתים לאחר תקופה זו של נטילת הגלולות יש שינוי במחזוריות של האישה.
בעיקר חשוב להדגיש שקשה לומר היום מה יהיה במקרה שלך כאשר תתחתני.
אני מלווה נשים רבות שהגיעו אלי מתוך חשש שיש להן ביוץ מוקדם. היו נשים שאכן כך היה המצב, אך היו נשים שלא. אין כללים בדבר – כל מקרה לגופו. 
אך, אם אכן לאחר החתונה נגלה שאכן יש לך ביוץ לפני טבילה ושהדבר משפיע על הפוריות שלך, הורמונים זה לא הפתרון היחיד. 
כאשר מגיעה אלי אישה שזו מצבה אני מתאמצת מאד לסייע לה למצוא פתרון שאינו כולל נטילת הורמונים אם זה מה שהיא רוצה. במקרים רבים הפתרון הוא ניסיון לקצר את ימי האיסור. בנוסף ישנן נשים שבוחרות בטיפולי רפואה משלימה – ישנם כיוונים שונים בעולם זה שיכולים לסייע.
אם תרצי להרחיב בשיחה, בשמחה.
 ### שאלה  
 מועדים לשמחה,
הבת שלי מאוד רוצה לעשות החלקה לשיער ומגיעה שבוע הבא מישהי לישוב שיכולה לעשות לה. השאלה אם מותר בספירת העומר לעשות כזו פעולה (פעם ראשונה) או שזה דומה לתספורת ובעייתי בספירת העומר?
 . ### תשובה  
 שלום,
מצד הדין הפשוט אין איסור לעשות החלקה בספירת העומר. ישנו דיון בין הפוסקים האם איסור תספורת בימי הספירה חל גם על נשים. יש האוסרים, אך גם הם מתירים מדין צניעות (שיער שיצא מחוץ לכיסוי הראש וכד'), ומדין שלא תתגנה על בעלה. אומנם לדעתם שאלתה של בתך אינה יכולה להיות מותרת מהדינים הנ"ל, אך מצד אחר יש להתיר, שהרי החלקה אינה תספורת, אלא רק שינוי מצב השיער, ולכן איני רואה שום סיבה לאסור זאת.
אוסיף עוד שכל הדין של מנהגי אבלות בספירת העומר אינו כתוב בגמרא, אלא התפתח בתקופות מאוחרות יותר, ולכן התוקף ההלכתי שלו הוא מדין מנהג ישראל. אמנם מקובלנו שמנהג ישראל דין הוא, אך ברגע שהלכה נפסקת בגלל מנהג, יש בה יותר מקום להקל. כאן יש צד נוסף לקולא – שכן בתך מבקשת לעשות את ההחלקה השבוע, בימי ניסן, ולחלק מבני אשכנז המנהג של דיני האבלות בספירה מתחיל רק מראש חודש אייר, שכן ניסן הוא חודש של שמחה. גם אם אינכם מבני אשכנז הנוהגים במנהג זה, עדיין אפשר לצרף את המנהג של חלק מקהילות ישראל, כסניף להקל. אם מנהג משפחתכם הוא להתחיל את מנהגי האבלות בספירה רק מראש חודש אייר ואילך, אז ודאי שאפילו תספורת מותרת כאן, וקל וחומר החלקה, שאינה בגדר תספורת.
נכון הדבר שאם ההחלקה גורמת לבתך שמחה יתירה, יש סיבה לחשוב שיש צד להחמיר ולהחליט שזה לא הזמן המתאים, שכן רוב ישראל מתאבלים בימים אלו על תלמידי רבי עקיבא שמתו בתקופה זו, אבל זה רק מצד הרגשת הלב שלה, ולא מצד הדין, וכפי שכתבתי – יש צד גם שבימי ניסן כולם יש להמשיך בשמחת החודש הזה, והראייה לכך שאין אומרים בו תחנון גם בימים שאחרי חג הפסח.
במבט אישי אוסיף שככלל נראה לי שבדורנו, דור שבו אנו רואים את הגאולה בעינינו, ראוי לשמור על המנהגים הקדומים, אך עם זאת לא להוסיף עליהם ואפילו לחתור לצמצם את מנהגי האבלות שאנו נוהגים בהם, כמובן במסגרת ההלכה, כחלק מההודיה לה' על התשועה שזכינו לה בימים אלו ממש.
שנזכה בע"ה לגאולה שלמה בקרוב ולבניין בית המקדש בב"א,
חני פרנק
 
מקורות:
טור אורח חיים הלכות פסח סימן תצג (רבינו יעקב בן הרא"ש בעל הטורים)
נוהגין בכל המקומות שלא לישא אשה בין פסח לעצרת והטעם שלא להרבות בשמחה שבאותו זמן מתו תלמידי ר"ע וכתב הר"י גיאת דוקא נישואין שהוא עיקר שמחה אבל לארס ולקדש שפיר דמי… ויש מקומות שנהגו שלא להסתפר. ויש מסתפרי' מל"ג בעומר ואילך שאומרים שאז פסקו מלמות.
 
      בית יוסף אורח חיים סימן תצג (ר' יוסף קארו)
ומה שכתב ויש מקומות שנהגו שלא להסתפר. כ"כ הר"י ן' שועיב בדרשת יום ראשון של פסח (מא ע"ד) וכן המנהג פשוט בינינו:
 
      שולחן ערוך אורח חיים הלכות פסח סימן תצג סעיף ב (ר' יוסף קארו)
נוהגים שלא להסתפר עד ל"ג לעומר, שאומרים שאז פסקו מלמות.
 
      מגן אברהם סימן תצג ס"ק ב (ר' אברהם אבלי הלוי גומבינר)
הכל שרי. היינו לאותן הנוהגים לספר מל"ג ואילך אבל לדידן שנוהגים איסור תספורת אסור ג"כ לישא (ב"ח ולבוש ומנהגים וכ"מ בב"י וד"מ) מיהו עד ר"ח אייר מותרין לישא כשם שמותרין לספר כמ"ש ס"ג וכשחל ר"ח בשבת מותרין הכל לישא באותו שבת (ב"ח ומנהגים):
 
      ערוך השולחן אורח חיים סימן תצג (ר' יחיאל מיכל ב"ר אהרן הלוי עפשטיין)
סעיף א: אלו הימים שבין פסח לעצרת מוחזק אצל כל ישראל זה שנות מאות רבות לימי דין וימי אבל מפני שבזמן הקצר הזה מתו י"ב אלף זוגות תלמידי חכמים תלמידי ר' עקיבא כדאיתא ביבמות [ס"ב:] וכולם מתו במיתת אסכרא [שם] ועוד ראינו שעיקרי ימי הגזירות בשנות מאות שעברו בצרפת ואשכנז הוו בימים אלו כמבואר מהפיוטים שעשו קדמונינו על שבתות אלו שבין פסח לעצרת והם מליאים קינים והגה והי ויש עוד טעמים על ימים אלו שהם ימי דין [עח"י סק"ג]:
סעיף ב: ולפיכך נהגו כל ישראל מימות הגאונים שלא לישא אשה בין פסח לעצרת…
סעיף ג: וכן נהגו במדינות אלו שלא להסתפר בימים אלו והוא ג"כ עניין אבלות ומי שהסתפר קונסין אותו על שעבר על המנהג ולא עשה מצוה ופשוט הוא דאם צריך לבריאותו להסתפר דמותר…
סעיף ד: ודע שיש מנהגים שונים בעניין הזה יש שנהגו איסור מן תיכף אחר הפסח עד ל"ג בעומר ומשם ואילך מותר נשואין ותספורת לפי שיש במדרש דט"ו ימים קודם עצרת פסקו מלמות ונשארו ל"ד ימים [ב"ח] והיה מן הדין לנהוג איסור עד ל"ה לספירה אלא דאמרינן מקצת יום ככולו ומותר ביום ל"ד ולא מקודם וזהו דרכו של רבינו הב"י… סעיף ה: ויש עוד מנהג שהאיסור נמשך גם אחר ל"ג בעומר עד עצרת או עד שלשה ימי הגבלה סעיף ו: ולפי מנהג זה נוהגין היתר עד ר"ח אייר ומתחילין האיסור מן יום א' דר"ח אייר ונמשך עד יום ראשון של ג' ימי הגבלה ומקצת היום ככולו ולכן לפי מנהג זה עד ר"ח אייר מותר וגם בל"ג בעומר בעצמו וכן בג' ימי הגבלה ושאר כל הימים אסורין וכן הוא מנהג שלנו ואם חל ל"ג בעומר ביום ראשון מסתפרין בע"ש הקודם מפני כבוד השבת:
 
      משנה ברורה סימן תצג ס"ק יד (ר' ישראל מאיר הכהן מראדין, החפץ חיים)
יש נוהגים וכו' וטעות הוא בידם – אבאר בקצרה. דלכו"ע נוהגין איסור ל"ג ימים אך יש בזה מנהגים שונים [ויש לכל אחד טעם למנהגו כמבואר בבה"ל] יש שבחרו אותן מיום ב' של פסח עד ל"ג בעומר ומשם והלאה עד שבועות לא קבלו עלייהו שום איסור אמנם עד ל"ג בעומר אין מתירין שום יום. ויש שניכו ממ"ט ימי העומר ט"ז ימים הראשונים דהיינו עד יום שני של ר"ח אייר ומשם והלאה עד שבועות שהוא ל"ג ימים אין מתירין שום יום (לבד מל"ג בעומר עצמו התירוהו במקצתו ומשום דמקצת יום ככולו) ונמצא מי שאוחז החבל בשני ראשין דהיינו שמיקל בר"ח אייר וגם מיקל מל"ג והלאה טעות הוא בידו:
 
      באור הלכה סימן תצג סעיף ג (כנ"ל)
יש נוהגים וכו' וטעות הוא בידם – ביאור הענין דיש בזה שלש שיטות ונבאר שתים מהן שנקטום הפוסקים לדינא. וזהו. שיטה אחת דתלמידי ר"ע מתו ל"ד יום וראיה ממדרש שמתו מפסח עד פרוס עצרת והוא ט"ו יום קודם עצרת וכשתסיר ט"ו יום ממ"ט נשארו ל"ד יום שלמים שמתו אלא דמקצת היום ככולו ומשו"ה מסתפרין ביום ל"ד בבקר וה"ה לישא אשה מותר מכאן ואילך וזה דעת המחבר בס"א וס"ב אכן לדעת הרמ"א שם בס"ב משמע דס"ל דפסקו מלמות ביום ל"ג וכמו שכתב הגר"א שם ומקצת היום ככולו ולפי שיטה זו המנהג שאין מסתפרין מפסח עד יום ל"ג בבוקר ומשם והלאה עד עצרת מותר. שיטה שניה הוא מה שאומרים בשם התוספות דתלמידי ר"ע מתו ל"ג ימים שלמים דהיינו ביום שא"א תחנון לא מתו א"כ כשתוציא שבעת ימי הפסח דהיינו מיום שני של פסח ועוד ששה שבתות ושני ימים ר"ח אייר ויום אחד ר"ח סיון שלא מתו א"כ הרי נשארו ל"ג שלימין שמתו ולפ"ז מתו עד עצרת ולנגד אלו הל"ג ימים קבלו ישראל ע"ע קצת אבילות ל"ג ימים (אלא שיום אחד מהן יש להקל במקצת יום דהוא ככולו ובחרו ביום ל"ג בעומר ואולי מאיזה טעם. פמ"ג) לענין תספורת ונשואין דהיינו לנכות ממ"ט יום של העומר ט"ז ימים הראשונים דהיינו מיום שני של פסח עד יום שני של ר"ח אייר יש ט"ז ימים שאותן ימים מקילין בהן ונשארו ל"ג שלימין עד עצרת ומתאבלין בהן ולפ"ז אותן שמסתפרין מל"ג ואילך וגם בר"ח אייר טעות הוא בידם דליכא ל"ג יום וזהו כונת המחבר:
 
      שו"ת אגרות משה יורה דעה חלק ב סימן קלז (ר' משה פיינשטיין)
ובדבר תספורת לאשה בימי הספירה, הנה אף שהיה מסתבר להתיר מאחר שגם באבלות אחר שבעה תוך שלשים מתירין הרבה ראשונים וכן המחבר ביו"ד סימן ש"צ סעיף ה', והתוס' ביבמות דף מ"ג כתבו שכיון דשריא אשה בנטילת שער בתוך שלשים שריא נמי בתשעה באב, וא"כ כ"ש בימי הספירה, ולכן אף להרמ"א שכותב שהעיקר כהאוסרין באבלות גם לאשה ונימא שלכן יאסור גם בשבוע שחל בו ט"ב, אולי יודה שיש להקל בימי הספירה ובבין המצרים כיון שהוא רק מנהג יש להקל כהמתירין, אבל מ"מ נראה הדין שראוי להחמיר אם אינו נחוץ כל כך.
 
      פסקי תשובות אורח חיים סימן תצג אות ז (הרב שמחה בן ציון אייזיק ב"ר ירחמיאל צבי יהודה רבינוביץ נולד בשנת תשכ"ג (1962) כנצר למשפחות האדמו"רים מביאלה ופשיסחה.)
ז. תספורת לנשים ונערות
סעי' ב', שו"ע: נוהגים שלא להסתפר וכו'. ואיסור זה הוא בין לאיש ובין לאשה, וכן בקטנים אף שלא הגיעו לחינוך, אמנם כשיש צורך מיוחד יש להתיר לנשים ונערות להסתפר, ולצורך מצוה כגון לצורך ל"ט או צניעות ששערותיה יוצאים חוץ לכיסוי הראש מותר אף לכתחילה.
מריטת שער הגבות או הריסים מותרת אף שנעשית ליפוי, כיון שאינה בכלל תספורת, אבל שאר שערות שבגוף בכלל תספורת הוא ואין להתיר אא"כ יש צורך מיוחד, וכנ"ל. ומותר לאיש לגלח משערות שפמו כל שמעכב את האכילה.### שאלה  
 אני בת 20, בשירות הלאומי, ויוצאת עם בחור מקסים בן 21 במסלול הסדר. אני בשנה הראשונה שלי, והוא משתחרר אי״ה עוד חצי שנה. אנחנו יוצאים כבר כמה חודשים ומתקדם טוב ב״ה.
אנחנו רוצים בע״ה להתחתן, ולהקים ביחד בית. וזה יהיה אחרי שהוא יחזור לישיבה ואני אסיים את השנה..
אבל יש לנו קושי אחד ענק- שמירת נגיעה.
אנחנו נופלים וקמים. בלי סוף! בזמן כתיבת השאלה אנחנו ב״ה בתק׳ טובה. שנינו נמצאים בתפקידים שלא מאפשרים לנו לוותר לעצמנו ב״ה. שמנו לעצמנו קווים אדומים (לא להפגש מאוחר בלילה, אם מרגישים שקשה-הולכים, וכו.) אבל זה פשוט קשה מידיי! ולצערי לי זה יותר קשה מלו.. הוא מצליח לנתק. אני יותר רגשית. זה קשוח.
אני באמת מיואשת.. הקושי הזה גורם לי המון פעמים להיות מתוסכלת מהסיטואציה, לפעמים עד למצב של בכי..! מבאס אותי שלפעמים אני זאת שאשמה בנפילות. ואני יודעת שזה קשה גם לו למרות שהוא משתדל להסתיר את זה.
אני לא יודעת אם יש משהו בי שהוא לא טוב, משהו לא נכון, אולי לא בנוי מספיק..? למדתי המון על הנושא, ובאולפנה שלמדתי בה היה על זה שיח פתוח ואמיתי. אם הרבנית תוכל לתת לי עצה איך להצליח לעשות עם עצמי עבודה, אשמח מאוד
 . ### תשובה  
 שלום לך, כמה השאלה שלך נוגעת ללב. ההתמודדות שאת נמצאת בה אינה פשוטה כלל.
הצורך במגע הוא טבעי ומלמד על משיכה בריאה ועל אהבה שזכית לה, והקושי להמנע ממימוש של הקשר עד שתזכו להתקדש בקדושת הנישואים מובן מאד.
השאלה שלך משדרת שאיפה וכמיהה לעמוד בדרישות ההלכה, למרות הקושי וזה בפני עצמו כל כך ראוי להערכה.
אני קוראת בשאלתך שאת חשה אשמה, לא רק על הפעמים בהם לא הצלחת להימנע ממגע כשרישת ההלכה, אלא על העובדה שמבין שניכם את היא זו שמתקשה יותר.
יש תפיסה רווחת לפיה מצופה שהגבר יהיה זה שמתקשה לעמוד ביצרו ואילו האישה אינה חווה דחף מיני עז או שמצופה ממנה להתמקד בהיבט הרגשי של הקשר. בחיים האמיתיים זה לא בהכרח ככה ובזוגיות טובה אנחנו בני אדם ולא ארכיטיפים של זכר ונקבה. אני חושבת שההתמודדות שלך תהיה קלה יותר אם תוכלי לקבל את המקום בו את נמצאת ואז זה שבאמת-קשה לך. זה טבעי והגיוני, ואפילו בריא. על זה אמרו חכמים:
"ר' אלעזר בן עזריה אומר מנין שלא יאמר אדם "אי אפשי  (איני רוצה) ללבוש שעטנז. אי אפשי לאכול בשר חזיר. אי אפשי לבוא על הערוה"   אבל "אפשי ומה אעשה ואבי שבשמים גזר עלי כך"?
תלמוד לומר "ואבדיל אתכם מן העמים להיות לי"– נמצא פורש מן העבירה ומקבל עליו עול מלכות שמים." (ספרא לויקרא כ)
את הרצון צריך לחבק, ועם זאת, להמשיך בדרך שאתם כבר הולכים בה, כאשר אתם מבינים מהם המקומות בהם יהיה לכם קשה יותר ומשתדלים להימנע מהם.
אני מצרפת לך תשובה שכתבתי בנושא באתר כאן והיא משיקה מאד לשאלה שלך.
בברכה,
זיוית.
 ### שאלה  
 היי, 
מצוות הצניעות זה לא משהו שקל לי בכלל.
אני בכללי לא ממש מאמינה בזה, לא מבינה את הטעם, אשמח מאוד אם תוכלי להסביר לי על זה קצת..למה צריך לשמור על זה..
ועוד משהו, אני ממש משתדלת עם ההורים שלי לשים מתחת הברך מרפק וזה, יש לי כמה שמלות שהאורך של המרפק הוא לא בול על המרפק אלה 4 ס"מ פחות. כל פעם שאני איתה בשבת ואבא שלי עושה קידוש, הוא אומר לי לשים עליי משו כי הוא לא יכול לברך אם אני ניראת ככה, זה נכון?
כי ברצינות, זה די פוגע, הם יודעים שלא קל לי עם זה ולא ממש אכפת לי, והם מתעקשים על הקטנות. זה מתסכללל
תודה, ומחילה על החפירה
 . ### תשובה  
 שלום ותודה על פנייתך.
אפתח בהתייחסות למשפט הפתיחה שלך- "מצוות הצניעות זה לא משהו שקל לי בכלל", אני חושבת שהתכוונת לכתוב שענייני הלבוש שקשורים לגדרי צניעות לא קלים לך. מתארת לעצמי שענייני צניעות אחרים יכולים להיות לך מובנים יותר – הצניעות הכרוכה בהתנהלות האישית הכללית, כמו להיות אדם עניו ולא להחצין את כל מה שיש לך. 
כלומר, חשוב לדעת שצניעות זה מושג מאד רחב ויש הרבה דרכים להתחבר אל המושג הזה בלי קשר לענייני הלבוש. הנביא מיכה אומר "הִגִּיד לְךָ אָדָם מַה טּוֹב וּמָה יְהוָה דּוֹרֵשׁ מִמְּךָ כִּי אִם עֲשׂוֹת מִשְׁפָּט וְאַהֲבַת חֶסֶד וְהַצְנֵעַ לֶכֶת עִם אֱלֹהֶיךָ." ברור שאין כוונתו דווקא לאורך השרוול…
ומכאן לאתגר בענייני הלבוש, אנסה לכתוב בקצרה כמה מחשבות שעלו לי ואשמח להמליץ לך להמשיך לקרוא וללמוד כי הנושא מורכב ועדין ולא די בו בתשובה כתובה וקצרה:
אפתח בכך שאני מזדהה עם הקושי שלך. ההלכות והמנהגים לגבי הלבוש שלנו לא קלים בכלל!  אני חושבת שזה סימן טוב. זה סימן שאנחנו מעורות בחברה ושאכפת לנו מהנראות שלנו.
יחד עם זה אני מאמינה שטוב עשו חז"ל שהציבו לנו נורמות בלבוש. דווקא בגלל שחשוב לנו להיראות טוב, חכמים במהלך הדורות רצו להציב מסגרת לנראות במרחב הציבורי. להבחין ולדייק אלו מהאיברים שלנו נשמרים למרחב אינטימי ואלו יכולים להיחשף בפרהסיה.
לא לאורך כל הדורות העיסוק בענייני לבוש היה דומיננטי. נשים וגברים בדר"כ היו לבושים באופן צנוע ומכוסה במרחב הציבורי, כך היו הנורמות המקובלות והברורות לכל. בעולם המודרני העניין הזה נפרץ והאופנה הפכה להיות מתירנית יותר. במקביל לשינוי הזה, נוסחו  מחדש "הלכות צניעות" שמקורן בדברי חז"ל ולבשו צורה מחודשת בהתאם לנורמות החברתיות השונות.
את כותבת ש"את לא מאמינה בזה"- יתכן ואת אינך מאמינה בהנחיה הספציפית זו או אחרת אבל אני מתארת לעצמי שגם את מאמינה בנורמה כלשהי של צניעות ואינטימיות. כדאי לשים לב לזה: פעמים רבות המחלוקת היא בשאלת הגבול, איפה להניח את הגבול ולא בעצם הצבת הגבול.
אני מאמינה שאת מזדהה עם ההנחה שחברה בה יש נורמות של לבוש שאיננו מגלה את האיברים האינטימים היא חברה שיכולה להתנהל עם פחות מתחים מיניים ועדיין נשארת רגישה למיניות בחדרי חדרים.
ממליצה לך מאד על הספר של חברתי הרבנית אוריה מבורך העוסק בנושאים האלה. הספר נקרא "מה את מבקשת" ונמכר בחנויות הספרים.
 
והערה אחרונה לגבי הדיון עם אבא שלך- התיאור שלך נשמע באמת לא נעים לשני הצדדים. ההצעה שלי היא למצוא הזדמנות מתאימה ולשוחח על הנושא עם הורייך. חשוב שתשתפי אותם בתחושותייך שיש קטנוניות ביחס שלהם ללבוש שלך, ושתשמעי מהם מדוע העניין חשוב בעיניהם. רצוי שתגיעי מוכנה עם הצעה לפתרון שבעיניך מכבד את שני הצדדים, כדי שהשיחה תהיה גם פרודוקטיבית.
אכן השיטה המרכזית בהלכה היא שיש צורך לכסות את הזרוע (החלק שבין הכתף למרפק) במיוחד בזמן תפילה וקידוש. וייתכן ואבא שלך מחמיר שלא לברך מול זרוע חשופה, אך יחד עם זאת יש הרבה פתרונות לקדש בלי לבקש ממך לכסות את ידך. אני יכולה להזדהות עם התסכול שלך ולכן מציעה לשוחח בצורה נעימה עם הוריך וכמובן להגיע למשהו שמתאים לכולכם וייצור אוירה מכבדת בבית.
 
כדאי להגיע לפגישה כזו לאחר שקראת ולמדת על הנושא. כאן תוכלי ללמוד על הלכות הלבוש כולן, וכאן על הזרוע באופן ממוקד. 
 
לבסוף, אני רוצה לומר לך משהו מתוך מבט יותר רחב שחורג מהשאלה הספציפית ששאלת.
את מצויה במצב ביניים: מצד אחד את כבר בוגרת והבחירה לגבי הלבוש שלך נמצאת בידיך, ומאידך את חיה בבית הוריך ומחויבת בכבודם. את כעת בגיל שבו הדתיות שלך הפכה להיות עניין שלך, קיום המצוות שלך כפוף לבחירתך –  וזה מה שהכי חשוב בו. הקב"ה רוצה בקיום המצוות שלנו, ורוצה שנבחר בהן מתוך חופש הבחירה שהעניק לנו. לכן, גם כאשר יש אי-הסכמה בינך לבין הורייך, יש מעלה גדולה בכך שתקיימי את המצוות לפי רצונך-שלך, עצמאותך ובחירתך. האתגר הוא לנקות את קיום המצוות מכל מיני התנגדויות ומשקעים שכל אחת מאיתנו נושאת ממערכות היחסים שלה, לא לקיים אף מצווה על אוטומט בגלל ההורים – אבל גם לא להתנגד על אוטומט לאמונותיהם ורצונותיהם.
בהצלחה רבה
מוזמנת להמשיך לשאול, לקרוא ובעיקר לשוחח על הנושא.
בת שבע סמט### שאלה  
 קיבלתי מתנה לפני פסח שכללה שוקולדים. השוקולדים ללא הכשר לפסח. לא מכרתי אותם במסגרת מכירת חמץ וככל הנראה לא מכרו חמץ במקום שבו הם היו, מקום שהוא כמו מתנ"ס. האם יש להשליכם או שיש בזה משום בל תשחית?
 . ### תשובה  
 שלום לך,
נראה שאין ספק, ואת יכולה לאכול את השוקולד ללא חשש, וזאת מכמה סיבות.
מכירת חמץ –
התורה אסרה אכילת חמץ וכן הנאה ממנו בימי הפסח, וציוותה על השבתתו בערב החג, שנאמר: אַ֚ךְ בַּיּ֣וֹם הָֽרִאשׁ֔וֹן תַּשְׁבִּ֥יתוּ שְּׂאֹ֖ר מִבָּֽתֵּיכֶ֑ם (שמות יב, טו). אך מלבד המצווה לביעור החמץ אסרה התורה גם הימצאות חמץ במהלך הפסח ברשותו של יהודי, ולכך שני חלקים: בל ייראה (שמות יג ז – וְלֹא יֵרָאֶה לְךָ חָמֵץ וְלֹא יֵרָאֶה לְךָ שְׂאֹר בְּכָל גְּבֻלֶךָ.) ובל יימצא (שמות יב, יט – שִׁבְעַת יָמִים שְׂאֹר לֹא יִמָּצֵא בְּבָתֵּיכֶם). איסורים אלה חלים גם בבתי עסק ובמקומות עבודה שונים הנמצאים בבעלות יהודים.
את החמץ אנו מבטלים במחשבה ובדיבור, כשאנו מחשיבים אותו כעפר הארץ, ובמעשה – ביעורו בשריפה, או בדרך אחרת (ראי שו"ע אורח חיים סימן תמה סעיף א). בביטול החמץ אנו מבטאים את דעתנו, שהחמץ אינו נחשב בעיננו לשום דבר (כפירוש רש"י ורמב"ן לפסחים ד, ע"ב), וכן מפקירים אותו מרשותנו ומבעלותנו (כפירוש התוספות לפסחים ה, ע"ב).
חמץ שעבר עליו הפסח –
כאשר אדם השאיר ברשותו ובבעלותו חמץ במהלך חג הפסח, האכילה וההנאה של מוצרים אלה לאחר החג נאסרו מדברי חכמים (שולחן ערוך סימן תמח סעיף ג) אף אם זה קרה בשוגג או באונס, ומדובר בקנס על עבירת בל ייראה ובל יימצא (משנה ברורה סק"ז).
עם התפתחות התעשיה והמסחר בעולם המודרני, כמו גם שכלול דרכי השימור והאחסון של מזונות, עלה הצורך בקרב סוחרי מזון וחוכרי מבשלות למשקאות שיכר לקיים את מוצרי החמץ המשמשים לפרנסתם, ושמצויים בכמות מסחרית, על מנת להמשיך ולסחור בהם לאחר הפסח. כמו כן בתעשיית המזון המודרנית נדרש זמן רב לחידוש הייצור בכמות הנדרשת, במקרה של חיסול כל החמץ לפני פסח.
על פי דברי התוספתא (פסחים פרק ב הלכות ז, יב), התירו חכמים רבים למכור את החמץ לגוי, על מנת שלא יישאר בחזקת היהודי בימי החג עצמו, אך יוחזר אליו מיד לאחר הפסח. בעקבות זאת התפשטה מכירת החמץ גם למשקי הבית הפרטיים (תרומת הדשן סימן קכ, ב"ח אורח חיים סימן תמח ס"ב, משנה ברורה סקי"ט, נודע ביהודה תניינא קונטרס אחרון סימן רנח, חתם סופר חלק א אורח חיים סימן קיג), על אף דעת המיעוט האוסרת זאת כהערמה (בית הבחירה למאירי פסחים ו ע"א, מחצית השקל אורח חיים סימן תמח סק"ד, בכור שור פסחים כא ע"א, הגר"א מעשה רב הלכות פסח אות קפא).
חשוב להדגיש, כי איסור חמץ שעבר עליו הפסח הינו מדברי חכמים, ולכן בכל ספק שמתעורר בנושא, יש לנקוט כשיטת המקלים, ולא לחוש לדעת המחמירים.
תערובת חמץ –
ביחס למצב שתיארת בשאלתך, יש לבדוק האם בכלל מדובר בחמץ שעבר עליו הפסח, שהרי שוקולד הוא מאכל שבדרך כלל אינו מכיל חמץ, אך אולי יש בו חשש לתערובת חמץ, ממוצרים אחרים שיוצרו באותו פס הייצור שבמפעל.
בנוגע לתערובת חמץ ודאית החמירו חכמים מאד, בשונה מיתר האיסורים, שבהם מתבטל האיסור שנבלע בתערובת בששים חלקים של היתר. לעומת זאת חמץ אוסר את התערובת בכל שיעור שהוא, ואין לו ביטול אפילו באלף (שולחן ערוך אורח חיים סימן תמז סעיף א). גזירה זו עוסקת בתערובת חמץ שהתגלתה בפסח עצמו, אבל חמץ שהתערב בערב החג, לפני חלות האיסור של 'בל ייראה' ו'בל יימצא', שונה בדינו – והוא מתבטל בששים ככל שאר האיסורים (שו"ע סעיפים ב-ד, יא).
אמנם לדעת הרמ"א, פירורי חמץ יבש ומוצק שהתערבו והתבטלו בתערובת לפני החג, נותרו בטעמם המקורי ולא התמזגו לחלוטין בהיתר, ולכן במהלך הפסח הם יאסרו את כל התערובת מדין "חוזר וניעור" (תרומת הדשן סימן קיד ורמ"א סימן תמז סעיף ד), אך בנוגע למעמדו לאחר חג הפסח, אף הרמ"א אינו מחשיב תערובת כזו כחמץ שעבר עליו הפסח, ומתיר את האכילה וההנאה מן התערובת (בסימן תמז סעיף יא אינו מעיר על דברי השו"ע, ובסימן תסז סעיף י מתיר במפורש).
על כל האמור, יש להוסיף כי מעמדו של השוקולד הינו ספק תערובת חמץ שעבר עליה הפסח, שכולו בדיני דרבנן. מכיוון שמצד העובדות לא ידוע האם השוקולד מכיל רכיב כלשהו של חמץ, ולכן הוא לא נדרש למכירת חמץ מלכתחילה, וכאמור, גם אילו היו מעורבים בו פירורי חמץ, הם התבטלו לפני הפסח, ומותרים לכל הדעות באכילה לאחר החג.
עידית### שאלה  
 שלום,. ### תשובה  
  
תשובה
שלום לך,
יישר כוח על הרצון להתפלל ולהתקרב לקב"ה, במיוחד בכותל המערבי, שריד מקדשנו.
שאלת שאלה נפלאה, ופוסקים רבים במהלך הדורות דנו בקדושת עזרת נשים לעומת זו של עזרת גברים. העיון בהלכה לאורך הדורות תלוי לענ"ד האם עזרת הנשים הייתה חלק אינטגרלי מבית הכנסת – כלומר באותו חלל – או שמא היה מדובר בחדר נפרד, אחורי או ברחבה חיצונית שהיו פותחים אליו חלונות מעזרת הגברים. לא ראי זה כראי זה, וניתן לומר שהדיון ההלכתי לאורך הדורות התרכז בעיקר בסיטואציה השניה, שבה עזרת נשים היתה חדר מובדל ומופרד. ולכן, כפי שנראה מיד, היו פוסקים שסברו שקדושת עזרת נשים שונה מזו של עזרת גברים שהוגדר כבית הכנסת.
 
כאשר עזרת נשים מובדלת ומופרדת ובנויה כחדר בפני עצמו:
ראשית, נזכיר כי נשים מחויבות בתפילה כגברים, שאין הן פטורות מבקשת רחמים,[1] ועל כן יש חשיבות רבה בתפילתן של נשים, מכוח המחויבות שלהן בה. ישנה מחלוקת האם קדושת בית הכנסת היא מדאורייתא או מדרבנן,[2] והיא קשורה למחלוקת נוספת – האם בית הכנסת קדוש מעצם קביעתו ככזה, או שמא הוא קדוש מאחר ומתפללים בו. וכותב הר"ן כי קדושתו של בית הכנסת נובעת מהתפילות שבו:
כיון שעיקרו עשוי לומר בו דבר שבקדושה הטילו בו חכמים קדושה מדבריהם[3]
לעניין עזרת נשים, כותב הרב אברהם דנציג, ב'חכמת אדם' כי לא דומה שיפוץ או סתירת בית הכנסת בעזרת גברים, לכזה בעזרת נשים:
ונראה לי דאסור לסתור כותל בית הכנסת לעשות חלונות לעזרת נשים דעזרת נשים אין בו קדושת בית הכנסת כלל ואם כן אף שאינו דרך השחתה מכל מקום אסור מדרבנן: (חכמת אדם שער איסור והיתר כלל פו)
אולם במענה לדבריו אלה, כותב הרב יהושע אהרנברג בספרו 'דבר יהושע' כי קדושת עזרת נשים גדולה מקדושת עזרת גברים ושאר בית הכנסת, מאחר והן עושות בה שימוש לתפילה בלבד
"משום שבאנשים מתחלקת הקדושה לקדושת בית הכנסת ולקדושת בית המדרש לפי שיש להם קדושת תורה וקדשת תפילה אבל נשים שאין להם רק תפילה בלבד הם מתקדשים בתפילתן (דבר יהושע, חלק א, סימן צו)
גם הרב תאומים, בעל ה'פרי מגדים' מבהיר כי לא ניתן לעשות את צרכי הקהילה בעזרת נשים, אלא רק במבואות האחרות של בית הכנסת:
מה שכתב [המ"א] אסור לשחוט בבית הכנסת, משום דגנאי טובא הוה. ואני מסופק בעזרה שלפני בית הכנסת, אפשר שרי אם הוא לצורך כפרות ערב יום כיפור, שראוי להשגיח הרבה בזה. ובעזרת נשים שמתפללין שם אסור, ובפאליש אף על פי שמתפללין על תנאי בפירוש הן עשויות, וצ"ע. (פרי מגדים, אורח חיים אשל אברהם סימן קנא)
וכך כותבים גם הרב נתנזון בשו"ת שואל ומשיב.[4] וערוך השולחן[5]' , אולם יש פוסקים הסוברים כי קדושתה של עזרת נשים פחותה מזו של עזרת גברים.[6] שיטה זו סוברת כי אמירת "דברים שבקדושה" שדורשת מנין גברים, היא המגדירה את קדושת המקום, וכך כותב ה'אבני נזר':
 
והנשים אינם מצטרפות לדבר שבקדושה. ועיין במג"א. ואף שיכולות לענות מכל מקום אינם מחוייבים בדבר. גם לא חשיב בית הכנסת ואפילו מאה כחד דמיין (עיין ריש פרק כיצד מברכין [מה ע"ב]). ואין בו משום קדושה. ועל כל פנים לאו כקדושת בית הכנסת (שו"ת אבני נזר חלק אורח חיים סימן לג)
לסיכום, ישנן ארבע דיעות שונות לגבי עזרת נשים מובדלת: הראשונה – שאין בה קדושה (חכמת אדם); השניה, יש בה קדושה פחותה (דברי חיים, אבני נזר והצי"א); שלישית, קדושתה שווה לזו של עזרת הגברים (פרי מגדים, שואל ומשיב, ערוך השולחן); והרביעית – קדושת עזרת נשים גדולה מזו של עזרת הגברים (דבר יהושע). לפי סיכום דעות זה, ניתן לומר כי מעמדה של עזרת נשים מצוי במחלוקת פוסקים. עם זאת, לדעתי לא מדובר במצב דומה לזה של רחבת הכותל המערבי, בה עזרת הנשים נמצאת באותו חלל כעזרת הגברים.
 
כאשר עזרת נשים והגברים נמצאות באותו החלל:
ניתן להבין את הדיון של חלק א' שנידון בבתי כנסת עתיקים יותר, בהם עזרת הנשים הייתה חדר אחורי ומופרד, מעין תוספת למבנה בית הכנסת. אולם בימינו רוב בתי הכנסת נבנים מראש כיחידה אחת. יתכן שעזרת הנשים תמוקם במפלס שונה או מאחורה, אולם בד"כ לא מדובר בחלל נפרד (ע"י קירות), או בחדר נפרד כלל וכלל.[7]
וכך כותב הרב אליעזר דוד גרינוולד על בתי כנסת בעלי חלל אחד המחולק לשתי עזרות:
"אבל אם הוא בנוי בתוך חלל הביהכנ"ס דאנשים כמנהג הרבה בתי כנסיות דמדינתינו בכמה קהלות שאנשים למטה ונשים למעלה בגזוזטרא שקורין "גאלעריא" שבנוי באויר העזרת אנשים מוקף מחיצות ומלמעלה הוא פתוח לגמרי לעזא"נ [לעזרת אנשים] בכהאי גוונא [=במצב כזה] י"ל דשפיר אית ביה [יש בו] קדושה כעזרת אנשים דנהי משום אויר ביהכ"נ" (קרן לדוד, או"ח, סימן ל"ג)
לפי זה נראה לענ"ד לומר כי אין ספק שקדושת עזרת הנשים בכותל שווה לזו של עזרת הגברים. הן נמצאות באותו החלל, קריאת התורה, כמו גם תקיעת שופר וכדומה מתבצעת באותו החלל, כאשר כל המפריד ביניהם היא מחיצה ולא קירות שונים. קדושת הכותל המערבי נובעת הן מתשמישי הקדושה שבו והן מתפילות עמ"י כולו, נשים כגברים, במקום, ואין הבדל בין עזרת הנשים לעזרת הגברים.
סוגיה נוספת היא יכולתו של הציבור לשנות את מצב בית הכנסת והכותל. אם נניח שקדושתו של הכותל דומה לזו של בית כנסת, הרי שצריך לבחון את האפשרות לשנות בו את המחיצה (מאחר ולהלכה יש הגבלות אודות עריכת שינויים מבניים בבית הכנסת).[8] כדי לבצע שינוי, צריך לקבל את הסכמת המתפללים כולם, קהילת בית הכנסת. ניתן להגדיר את הכותל כ 'בית כנסת של כרכים' – כיון שמתפללים בו יהודים ויהודיות מהארץ והעולם, והוא לא שייך לקהילה קטנה וספציפית. ולכן, אין סמכות בידי הקהילה המקומית וראשיה להפקיע קדושתו ולמכרו[9]. מקום התפילה ברחבת הכותל בלי ספק הוא 'של כרכים'.
על כן, במקרה של הכותל, אפשר לערוך שינויים בהסכמת ראשי הציבור (נציגי הממשלה, אולי אף הרבנים הראשיים וכדומה), דוגמת הרחבת עזרת הנשים על חשבון עזרת הגברים. כלומר, אנו זקוקים להסכמה ציבורית על מנת לבצע שינוי שכזה, אולם לענ"ד קדושת עזרת נשים בכותל המערבי שווה לזו של עזרת הגברים.
 
 
 
[1] רמב"ם, הלכות תפילה ונשיאת כפים פרק א הלכה ב.
[2] החיי אדם (הלכות בית כנסת ובית המדרש סימן יז) ורבי אליעזר ממיץ בספר יראים (ספר יראים סימן תט) סוברים כי החיוב לנהוג קדושה בבית הכנסת ובבית המדרש הוא מהתורה. לעומתם, סוברים הר"ן (על מסכת מגילה, דף ח), והרמב"ן המובא בדבריו כי קדושת בית הכנסת מדרבנן.
[3] הר"ן על הרי"ף, מסכת מגילה דף ח עמוד א. ועיינו בדברי הגרי"ד סולובייצ'יק (פניני הרב, ביאורים בפרשת דברים אות ב) שקדושת בית הכנסת נובעת מהימצאות ספר התורה בו.
[4] שו"ת שואל ומשיב, קמא, ח"ב, סימן כב.
[5] "וכן בהכ"נ של נשים יש עליה קדושת בכה"נ כיון שהנשים מתפללות שם". ערוך השולחן אורח חיים סימן קנד.
[6] ציץ אליעזר, חלק ט', סימן י"א.; דברי חיים, או"ח, חלק ב' סימן יד.  
[7] להרחבה, עיינו ב'רץ כצבי', נשים, סימן ג.
[8] שולחן ערוך אורח חיים סימן קנג.### שאלה  
 שלום
אז שמי הוא שמחה ואני בת 35 והרבה זמן אני מתלבטת האם להוסיף לשמי הקיים שמחה את השם שרה כשם שני? אני מרגישה תקיעות מהרבה בחינות.
למיטב הבנתי, שינוי שם פחות מומלץ.
אשמח לתשובתכן.
תודה רבה
שבת שלום
 . ### תשובה  
 שלום יקרה,
אני מבקשת ברשותך להתחיל בברכות.
שומעת בתוך שאלתך את הרצון העז לשינוי לטובה.
מברכת אותך שתצליחי לקראת חג החרות הבא עלינו לטובה, למצוא את הכוחות שבך לעשייה,
שתתחדש בך שמחה והצלחה ושימלא הקב"ה כל משאלות ליבך לטובה.
שאלתך על שם קשורה לדברים עמוקים בחיים.
שמנו מלווה אותנו לאורך חיינו, ואין הוא רק אמצעי זיהוי. הרבה פעמים שמנו גם מבטא משהו מאישיותנו.
השם שקיבלנו מהורינו בעת לידתנו נתפס ביהדות כמכוון מלמעלה.
האר"י הקדוש [שער הגלגולים, כג] אומר, שכל שם שקוראים ההורים לילדם אינו במקרה, אלא הקב"ה שם בפיהם את השם, כנבואה.
על דברי בן עזאי במשנה ביומא(פרק ל"ח, א'): "בשמך יקראוך, ובמקומך יושיבוך, ומשלך יתנו לך. .." אומר הבן איש חי שבנתינת השם, שהוא מעשה השמור להורים בלבד מצויים סודות טמירים ונשגבים מאוד.
ולכן, כל שינוי שם צריך להיעשות בזהירות רבה.
אמנם ספר הזוהר מסביר כי שמו של האדם הוא הגורם לכל הדברים שקורים לו, ולכן כשאדם נקלע למצוקה ניתן לשנות את גורלו של בן אדם באמצעות שינוי השם. ואכן אנו מכירות שאנשים במצבי קיצון או מחלה קשה משנים שם פרטי.
לעומת זאת, הוספת שם שני זו דרך מעודנת יותר הן ביחס להורינו והן בתקווה לשינוי מזל בעקבות הוספת השם.
לפני שנולד יצחק, אמר הקב"ה לאברהם שיחליף את שמו מאברם לאברהם, וזה ישנה את מזלו ויוכל להוליד ילדים. במדרש נכתב על כך: "אברם אינו מוליד – אברהם מוליד; שרי אינה יולדת – שרה יולדת." (מדרש קהלת, פרשה ה')
זה מוביל אותי ישירות לשינוי שאת מבקשת לערוך, להוסיף שרה לשמחה. משאלתך אני שומעת שאת מחבבת את שמך כי לא ביקשת לשנות אותו. זה סימן נהדר לחיבור פנימי שיש לך לשם שקיבלת מהורייך.
ולכן, המלצתי היא שאחרי ששקלת וחשבת היטב על כך ויכולה לומר בלב שלם שאת חשה שהשינוי שאת מייחלת לו, הוא לא בידיים שלך, הוספת השם שרה נשמע כרעיון הולם. הוספת 'ה' בשמה של שרה פתח את דרכה להיות אמא ליצחק וכמובן אם האומה.
דבר נוסף שהייתי ממליצה לך זה ללמוד על דמותה של שרה, להתחבר לשם שלה ממקום יותר פנימי.
 
אין ספק ששם שאוהבים יכול לחזק את תחושת הערך העצמי, ואת החיבור לשמחת חיים ואהבה.
עם זאת יש לזכור שהוספת השם תועיל בעיקר אם היא מלווה במעשים מצידנו.
יש דברים שרק את יודעת לעשות גם למען עצמך וגם למען העולם
בהקשר זה אני מאד אוהבת את הדברים של הרב יוסף דב סולובייצ'יק:
…"כל אדם הוא לא רק אחד במספר, אלא גם יחיד. הוא שונה מאחרים, יש בו משהו עצמי, ייחודי, משהו מקורי, שאין כמותו אצל אחרים. יחידות זו, העצמיות המיוחדת רק לו, חיותו, היותו אחר משאר כל בני אדם משקפת את הניצוץ האלוקי שבו". 
 
אני מזמינה אותך לעיין בתשובות נוספות באתר שאני ורבניות אחרות כתבנו בנוגע להוספת והחלפת שם ובנוגע משמעות השם בכלל – כאן.
 
אסיים בציטוט ממדרש תנחומא פרשת ויקהל, סימן א' שמחזק את האמירה ששם בלבד לא מספיק ויש לנו אחריות לפעול טוב בעולם.
"אַתָה מוֹצֵא שְׁלוֹשָׁה שֵׁמוֹת שֶׁנִקְרְאוּ לוֹ לָאָדָם:
אֶחָד – מָה שֶׁקוֹרְאִים לוֹ אָבִיו וְאִמוֹ,
אֶחָד – מָה שֶׁקוֹרְאִים לוֹ בְּנֵי אָדָם,
וְאֶחָד – מָה שֶׁקוֹנֶה לוֹ לְעַצְמוֹ.
טוֹב מִכּוּלָם מָה שֶׁקוֹנֶה הוּא לְעַצְמוֹ."  
מברכת אותך בשם טוב ובחיים טובים,
ויהי רצון שבקרוב תתבשרי בבשורות טובות ישועות ונחמות
חג שמח,### שאלה  
 היי, לא יודעת אם אתן מכירות את תחליף הפדים/ טמפונים שנקרא גבעונית אבל זה משהו שאני שוקלת להשתמש בו ממניעים אקולוגיים יותר…
זה מעין כוס כזאת שמחדירים לנרתיק ומוציאים אותה לאחר כ12 שעות. אומרים שהיא עלולה לפגוע בקרום הבתולים.האם היא מותרת לשימוש?
 . ### תשובה  
 שלום, 
אם אנחנו מבינות נכון את שאלתך, את רוצה לדעת אם מבחינה הלכתית יש בעיה לעשות פעולה יזומה כאשר היא עלולה לפגוע בקרום הבתולים. על כך תוכלי לקרוא בתשובות נוספות באתר:
"שימוש בגבעונית כאשר סיכוי לקריעת קרום הבתולין" מאת הרבנית רחל וינשטיין 
"המעמד שלי בקריעת קרום הבתולים לפני קיום יחסים" מאת הרבנית נועה לאו 
"האם יש בעיה בקריעת קרום הבתולים לפני החתונה לצורך רפואי?" מאת הרבנית חני פרנק
אם שאלתך היא שאלה רפואית אז מומלץ לפנות לרופאת נשים. 
את מוזמנת לפנות אלינו שוב ולדייק את השאלה עבורנו אם כוונתך היתה אחרת כדי שנוכל לתת לך את המענה המתאים.  
בברכה### שאלה  
 שאלה
שלום הרבנית
כל החיים ההורים שלי חינכו ודרשו ממני ללכת צנוע (חצאית ארוכה וחולצה לא קצרה מדי).
הגעתי לגיל 19 ויש בי רצון ללכת עם מכנסיים וההורים שלי, שהם מאוד שמרנים, ירצו לדעת סיבה
ואני אשמח אם תוכלו לעזור לי להסביר את המקום הזה. הרצון שלי נובע גם מהעניין שאני מתגייסת וברור לי שאני אלבש חצאיות בצבא כי אני כן רוצה שיראו שאני דתייה, אבל אני רוצה גם ללכת עם מכנסיים בלי תחושה שאני עושה משהו שהוא לא בסדר.
 . ### תשובה  
 שלום רב לך,
השאלה ששאלת מעסיקה נשים רבות בגילך ומבוגרות ממך. 
אשיב לך קודם בקצרה ובהמשך תמצאי את פירוט תשובתי. 
אין איסור ללכת במכנסים, כאשר המכנסים עונים לגדרי צניעות, כלומר: לא הדוקים לגוף ולא קצרים. 
בתורה קיים איסור: "לא יהיה כלי גבר על אשה ולא ילבש גבר שמלת אשה…". מכנסים כשלעצמם נחשבו בעבר, במרבית התרבויות, כ"כלי גבר", ולכן – בלבישתם היה חשש של עבירה על האיסור הנ"ל. אולם כאשר המכנסים נועדו לנשים, אין חשש כזה. עם זאת, מאחר שנושא הלבוש ושיוכו לגברים או נשים הוא תלוי תרבות וחברה, ייתכן שבחברה שבה את חיה מכנסים נחשבים רק מלבוש של גבר. במקום כזה לבישת מכנסים על ידי אשה עלולה להיראות כהתרסה כנגד האיסור. 
כפי שכתבת בעצמך, בחירתך ללכת בחצאית בצבא, יש בה ביטוי של זהות דתית בעיני החברה. 
לכן, נראה לי, שההסבר שתוכלי לתת להוריך הוא: שאת אינך משנה את עמדתך ביחס להופעתך הצנועה, ובחירתך ללכת במכנסים ממשיכה את הקו הזה. אדרבא, את תמשיכי להקפיד להופיע בציבור כאשה דתיה.
 
ובהרחבה:
בתורה כתוב: "לא יהיה כלי גבר על אשה ולא ילבש גבר שמלת אשה…" (דברים כב, ה). מדרש ההלכה (ספרי) והתלמוד (נזיר נט, א) מסבירים את מטרת האיסורים האלו – במניעת פריצות, זנות וניאוף:  'לא יהיה כלי גבר על אשה'… שלא ילבש איש שמלת אשה וישב בין הנשים, ואשה שמלת איש ותשב בין האנשים.
מכאן שאיסור זה קשור לצניעות הנפגעת על ידי אי הבחנה בין גברים לנשים, אשר גורם לטשטוש גבולות ולהפקרות ופריצות. 
האיסור כמובן שתלוי במה שנחשב כלבוש "גברי" או כבגד "נשי". וכידוע, דברים אלו הם תלויי זמן ומקום. למשל: צביעת שיער שיבה/טיפול קוסמטי לגברים. דברים אלו היו נחשבים בעבר אסורים, משום שנחשבו כ"מלבושי אשה". כיום, אמנם ישנם מי שאוסרים זאת, אבל רבים מתירים. 
ועל דרך זו יש לבחון האם איסור על לבוש מסוים, שהיה נחשב "כלי גבר" קיים גם היום כשהבגד הזה נפוץ אצל מרבית הנשים. 
אביא לפניך מתוך דברי הרב עובדיה יוסף בתשובה ארוכה על שאלתו של מנהל בית ספר לבנות, האם ראוי להעדיף לבוש מכנסים לתלמידות בית הספר כדי להימנע מחצאיות לא צנועות. הוא דן בשאלה האם מכנסים אסורים מפני שהם "כלי גבר" וכותב בתוך תשובתו הארוכה (שו"ת יביע אומר חלק ו – יורה דעה סימן יד.):
כי הנה הלובשות מכנסים להגן מפני הצנה או מפני החמה ואינן מתכוונות להדמות לאנשים, בודאי שיש להן על מה  שיסמוכו, מאחר שרבים וכן שלמים הסכימו לדעת הב"ח והט"ז והש"ך שמתירים בזה. וכך נראה לי. ועוד שאפילו אם אינן עושות כן להגן מהצנה והחמה, יש לומר שאין בנידון זה משום "לא יהיה כלי גבר על אשה", מכיון שיש הבדל ניכר בין מכנסי גברים למכנסי נשים… וגם עשויות בצורה שונה משל מכנסי גברים…
והוא הדין כאן, לאחר שנתפשט הדבר בזמן הזה בלבישת מכנסים לנשים בהרבה מקומות, אין בזה משום "לא יהיה כלי גבר על אשה", כיון שעל כל פנים אינו מיוחד לאנשים דוקא… 
יש פוסקים הרואים במכנסים "כלי גבר". אכן, בנושאים אלה יש מחלוקת בין פוסקי הלכה, וכל אחד מביא ראיות לשיטתו כדרכה של הלכה, ועל כן אי אפשר להכריע הכרעה חותכת בנושא.
נושא הצניעות הוא היבט נוסף של שאלה זו: האם מכנסיים לנשים הוא לבוש צנוע? נכון לומר שכמעט כל לבוש יכול להיות צנוע ויכול להיות לא צנוע, וקשה להגדיר הגדרות מדויקות. אפשר להוסיף שחברות שונות קבעו מה היא "צניעות" גם לנשים וגם לגברים – וחברות שומרות הלכה אחרות לא מקבלות את ההגדרות האלה. (כדוגמא: מעיל שחור ארוך לגברים/ פאה או כיסוי במטפחת וכדו').
בענין הצניעות מסכם הרב עובדיה יוסף את תשובתו כך:
מסקנא דדינא (=מסקנת הדיון), איסור גמור לבנות ישראל ללכת בחצאיות קצרות או שמלות קצרות (הנקראות מיני…) ואיסור זה יש בו גם לאו מן התורה, שנאמר: "ובחקותיהם לא תלכו, (כלומר: זה חיקוי דרכי האופנה של גויים). וכן אין להתיר לכתחלה לבנות ישראל ללבוש מכנסים, משום שהן בגדי שחץ ופריצות. ובנות הלובשות חצאיות קצרות או שמלות קצרות למעלה מן הברך, צריך להשתדל להשפיע עליהן בדרכי נועם ללבוש חצאיות או שמלות צנועות, באופן שמכסות את הברכים גם בעת ישיבתן. ובמקום שלא ישמעו לנו הבנות ללבוש חצאיות או שמלות המכסות את הברכים, יש להעדיף מכנסים על חצאיות ושמלות קצרות, עד שיוכלו להשפיע עליהן ללבוש בגדי צניעות ככל בנות ישראל הכשרות והנראה לעניות דעתי כתבתי. בכבוד רב עובדיה יוסף ס"ט
כפי שהבנת – ההכרעה בענין אינה חד משמעית, פרט להבנה שלבוש צנוע הוא הלבוש הראוי, וכך נראה שגם את החלטת. אין משהו לא בסדר בהליכה במכנסים כפי שחששת, ונראה לי שראוי לצטט כאן את תשובתו של הרב יצחק עארמה הי"ד (ולהזכיר כאן את שמו לברכה. נרצח בפיגוע בגוש קטיף):
הרב יצחק עראמה הי"ד בעניין מכנסיים לנשים (תחומין כג) 
ממילא, כשיש מכנסיים שרק נשים לובשות, והם רחבים ואינם צמודים לגוף – ולעיתים בלבישתם יש אפילו יותר צניעות מאשר בשמלות ובחצאיות, והמטרה היא גם לשמור יותר על חום הגוף – מותר לנשים ללובשם. יש אוסרים מכנסיים כאלו ("מכנסי שרוואל") משום החשש שהדבר יוביל להיתר ללבוש מכנסיים הדוקים לגוף. כנגד עומדים כבודה של תורה, תוקפה, שייכותה וצעידתה יחד עם החיים ולטובת החיים. חששות מעין אלו פוגמים בכבודם של התורה וחכמיה. הלא כשטען משה שבכתיבת "נעשה אדם בצלמנו כדמותנו" ניתן פתחון פה למינים, השיב לו הקב"ה: "כתוב! והרוצה לטעות, יטעה" (בר"ר). גילוי האמת והאמירה הברורה עדיפים על חששות, ואפשר שהכרעה זו היא בגדר הציווי "לא תגורו מפני איש".
ועוד אוסיף – חששך מתגובת הוריך מובן. והכבוד שאת רוחשת להם, שמניע אותך ללמוד את הנושא ולהסביר להם את הכרעתך, ראוי להערכה.
היום, בהיותך אשה צעירה בוגרת, את עוברת מעולם דתי אותו מנווטים הוריך עבורך, לעולם דתי שאת בוחרת בו מכח עצמך. על כל אדם לעבוד את ה' מתוך בחירה ומתוך לקיחת אחריות, וכך את עושה כעת. 
תבורכי. ובהצלחה בשרות הצבאי. ### שאלה  
 אני בת כחמישים, רווקה ללא יכולת להביא ילדים. וחשבתי שגם לרווקה בדומה לאישה יש צרכים פיזיים. אך אישה נשואה בעלה מחוייב בעונתה ומה קורה לאישה רווקה? האם היא יכולה למצוא משהו שיספק את צריכה הפיזיים ללא חתונה? האם היא מחוייבת בחתונה?
 . ### תשובה  
 שלום לך
שאלתך מזכירה לנו עד כמה כל אדם הוא ייחודי בניסיון חייו. ייחודיות זו פורצת את הכללים ההלכתיים והגבולות החברתיים שבטבעם הם מכלילים ורחבים. וכך היא מותירה אותנו לעיתים עומדים בדד מול הקדוש ברוך הוא ללא משענת הלכתית, רעיונית, או חברתית הנותנת לנו מרגוע ושמחה. האמונה והמחויבות לתורת ה', חזקים ומושרשים ככל שיהיו, מותירים אותנו לעיתים בתהייה גדולה, ודורשים מאיתנו מאמץ נפשי ורוחני בלתי נדלה בחיפושנו אחר מענה המניח את הדעת ואת הלב.
שאלתך מעלה שלושה נושאים:
     האם אישה נדרשת לויתור על מיניותה מכיוון שהיא לא נמצאת בתוך נישואין והיא איננה צפויה להביא ילדים לעולם?
     האם יש מקום לקיום יחסי מין מחוץ לנישואין במסגרת ההלכה?
     האם אישה מחוייבת להינשא?
מבדיקה של המקורות ההלכתיים עולה שהתשובה לכל השאלות האלה היא "לא". בדברי אפרט בקצרה את הסיבות לכך, ואפנה אותך לתשובות מפורטות שנכתבו בנושאים אלה כאן באתר. אנא זכרי שתשובה זו ניתנת במסגרת הכללים והגבולות שהזכרתי לעיל, ולכן היא עשויה להותיר אותך באותן תהיות הדורשות מאמץ כה גדול ליישוב הדעת. ראי בתשובה זו התחלה או המשך של מחשבה, והזמנה לשיחה מתמשכת ולחיפוש הדרך שבה את, כיחידה העומדת מול הקב"ה, מכריעה לעצב את עולמך הרוחני.
לשאלת הויתור על יחסי המין
המסורת היהודית בכללה איננה מתייחסת ליצר המיני שלנו (וליצרים גופניים אחרים) כאל דבר שצריך לדחות ולהדחיק. להיפך, ככל יצר גופני אחר שה' העניק לנו בחסדו, אנו נדרשים להשתמש בו בקדושה, ולרוממו. דרכה של התורה בתחום יצר המין היא יצירת מערך של גבולות שנועדו למנוע פגיעה באנושיות וברוחניות שלנו על ידי המשיכה העוצמתית של צד זה באנושיותינו. עיגון החיים המיניים בתוך הנישואין הפורמאליים בגבולות ההלכתיים, מאפשרים יציבות של תא משפחתי מחד, ומזינים את מעגל האהבה והרעות בין איש לאישה מאידך.
חשוב לציין שאפשרות ההולדה אינה תנאי לקיום יחסי מין. ההלכה לא מונעת קיום יחסי מין בין בני זוג אשר עברו את גיל ההולדה, או מנועים להביא ילדים לעולם מסיבות אחרות. להיפך, יש ערך עצמאי לחיי הזוגיות ויחסי האישות.[1] הדין שלפיו איש אמור לגרש את אשתו לאחר עשר שנות עקרות קשור לחובתו של האיש לקיים מצוות פרו ורבו ולא לשלילת הקשר המיני בין בני זוג אשר אינם כרוכים בהולדה.  
יחסי מין מחוץ למסגרת הנישואין
ההלכה איננה מתירה קיומם של יחסי מין מחוץ למסגרת הנישואין, לא במסגרת זוגיות קבועה ולא באופן מזדמן. לא אכנס כאן לפירוט האיסורים השונים שמונעים זאת. תוכלי למצוא מקורות לכך בתשובתה של הרבנית חנה גודינגר באתר משיבת נפש,[2] ובהרחבה לתשובה זאת בראשי פרקים כלליים.
כפי שנאמר לעיל, רק היחסיים המיניים בין גבר ואישה במסגרת הנישואין נחשבים כמה שמרומם ומקדש את צרכינו הגופניים. אולם יש לומר שאין זה הנתיב היחיד שבמסגרתו אישה יכולה לממש את צרכיה המיניים. ההלכה מתייחסת גם לאפשרות של אישה לענג את עצמה, במה שנקרא 'אוננות נשית'. העינוג העצמי אצל גברים כרוך בשאלת הוצאת זרע לבטלה. זהו נושא לדיון ארוך שלא כאן מקומו. אולם יצוין שאין בכך איסור מדברי התורה או הנביאים והוא מופיע לראשונה בגמרא.[3] עוד אציין שלאחרונה רבים הקולות להמעיט את כובד המשקל של איסור זה לטובת בריאות מינית ונפשית.[4] לגבי עינוג עצמי של נשים אין התייחסות בדברי הגמרא, אך ישנה מחלוקת בנושא בין התוספות והרא"ש[5] המתירים זאת, לבין ראשונים אחרים דוגמת הרמב"ן,[6] וכן הרשב"א, הר"ן והריטב"א האוסרים.[7] תוכלי לקרוא את פירוט המחלוקת בהרחבה לתשובה בנושא זה באתר משיבת נפש.[8] העובדה שהשולחן ערוך לא הזכיר נושא זה מתפרשת כהכרעה שאין איסור לאוננות נשית, וכך פוסק החיד"א בספרו 'ברכי יוסף'.[9] דעה מקילה משתמעת גם מפסיקת החתם סופר.[10] יצוין שבחלקן הגדול ההתייחסויות לעינוג עצמי של אישה היא בתוך מסגרת הנישואין, והאוסרים סבורים שאסור לאישה לענג את עצמה "מפני שכל התענוג הזה צריך להיות שמור לחיזוק הקשר שבין בני הזוג.'"[11] פוסקים אלה אינם נדרשים לשאלת העינוג העצמי של אישה שאינה נשואה.
חובת אישה להינשא
בנוגע לשאלתך האחרונה, האם אישה מחויבת להינשא, כאמור, גם כאן התשובה היא שלילית. השולחן ערוך, בחלק אבן העזר בתחילת הסימן הראשון קובע שכל אדם חייב לישא אישה כדי לפרות ולרבות. בהמשך בסעיף יג פוסק השולחן ערוך שאישה איננה מחויבת בפריה ורביה, והרמ"א מוסיף על פי הגהות אלפאסי בשם ריא"ז שלמרות זאת עדיף "דלא תעמוד בלא איש משום חשדא," כלומר, לצורך שמה הטוב של האישה עדיף שהיא תהיה נשואה. אולם, מניסוח זה עולה שמדובר בהנחייה כללית ואין כאן כל חיוב.
לסיכום, לשאלתך, אישה איננה מחויבת להינשא, ואיננה נדרשת לוויתור על צרכיה המיניים, אך אין היתר בהלכה לסיפוק הצרכים המיניים על ידי קיום יחסי מין עם בן זוג מחוץ לנישואין. יש להוסיף שכניסה לחיי נישואים ויחסי אישות בנישואים אינם כרוכים בהכרח בפרייה ורבייה. להיפך, יחסי אישות כחלק מיחסי זוג בתוך הנישואים הינם בעלי  ערך עצמי בנפרד מהולדת ילדים.  כמו כן לא עולה מהדיון ההלכתי שיש איסור לאישה רווקה לענג את עצמה ובכך לספק את צרכיה המיניים.
כפי שנאמר בדברי ההקדמה ייתכן שאין בתשובה זו להניח את הדעת ואת הלב. אנא ראי בתשובה זו הזמנה להמשך שיחה, וראי במקומך הנוכחי נקודה במסע חיים לעיצוב וקידום של עולמך הרוחני.
אני מאחלת לך מעומק לבי שתמצאי מרגוע, שמחה, וסיפוק במסע זה.
חנה השקס
 
הרחבה:
להלן מספר ביטויים הלכתיים המובילים למסקנה שאין לקיים יחסי מין שלא במסגרת הנישואין. כאמור, הרחבה לגביהם תוכלי למצוא כאן באתר בתשובה "האם מותרים יחסים או מגע מיני כלשהו לפני החתונה?"
רש"י פירש את איסור התורה "אל תחלל את בתך להזנותה" (ויקרא יט, כט) כאיסור לאב למסור את בתו "לביאה שלא לשם קידושין."
הרמב"ם (משנה תורה, הלכות אישות א', ד') והרשב"א (שו"ת רשב"א, חלק ד', שיד) פירשו את איסור התורה "לא תהיה קדשה (דברים כג, יח) כאיסור לקיים כל יחסים מיניים שאינם במסגרת של קידושין ונישואים. בפוסקים קיימות גם דעות אחרות, למשל בדברי הרמ"א, שולחן ערוך, אבן העזר, סימן כו, סעיף א.
הרמב"ם (הלכות אישות א, א; ספר המצוות, מצוות עשה, ריג) פירש את לשון התורה "כי יקח איש אישה ובא אליה" (דברים כד א), לומר שהליקוחין לצורך ביאה הם נישואין, ולכן אין לקיים יחסי מין ללא נישואין.
התורה וחז"ל אסרו על קיום חיי אישות ללא הסדרה פורמלית שיש עמה הבטחת הצרכים הכלכליים של האישה. לכן התורה מחייבת איש המפתה בתולה "מהר ימהרנה" כלומר לערוך הסכם פורמלי וכלכלי עם משפחתה (שמות כב, טו-טז).  לצורך זה גם תיקנו חז"ל את הכתובה. ראי תלמוד בבלי, מסכת כתובות, דף י', עמוד א; רש"י ד"ה מה הועילו חכמים; מסכת כתובות דף נ"ו, עמוד א';  משנה תורה לרמב"ם, הלכות אישות, פרק י', הלכה ז'; פרק י"א, הלכה ד'; פרק י"ב, הלכה ב'.
פוסקים רבים אסרו על החזקת פילגש. פילגש לצורך זה מוגדרת כאישה שאדם מקיים עמה קשר זוגי קבוע אך אין לה כתובה. ראי רמב"ם, משנה תורה הלכות אישות א, א-ד; שו"ת הרדב"ז, חלק ד', סימן רכ"ה; מהרש"ל, ים של שלמה, יבמות, פרק ב' סימן יא. בפוסקים קיימות גם דעות אחרות, למשל בדברי הרמ"א, שולחן ערוך, אבן העזר, סימן כו, סעיף א.
חז"ל אסרו על ייחוד עם פנויה. זאת למרות שמדאורייתא איסור הייחוד הוא רק בין איש לאישה שאסורים זע"ז באיסורי ערווה. ראי תלמוד בבלי, מסכת סנהדרין דף כא עמוד א-ב; שולחן ערוך, אבן העזר סעיף ב.  בתשובה ידועה של הריב"ש (שו"ת הריב"ש סימן תכ"ה) הוא מסביר מדוע הופסק המנהג של טבילת פנויות. תשובתו מחזקת את איסור יחסי המין של אישה פנויה בכך שהוא מונע את טבילתה.
המשנה הראשונה במסכת כלה אוסרת להתייחד עם כלה ללא ברכות הנישואין.
 
   
[1] ידועה הגהתו של הרמ"א לדברי השולחן ערוך באבן העזר סימן א סעיף א, שבו השו"ע ערוך כורך את חיוב האיש להינשא בפרייה ורבייה. הרמ"א מוסיף ומאיר את הערך של נשיאת אישה ללא קשר להולדה.
[2] אפשר למצוא את המקורות לדינים אלה בתשובתה של הרבנית חנה גודינגר באתר משיבת נפש "האם מותרים יחסים או מגע מיני כלשהו לפני החתונה"?  
[3] תלמוד בבלי, נידה דף יג ע"א.
[4] למשל הרב אברהם סתיו, באתר כיפה
[5] תוספות, יבמות יב ע"ב ד"ה שלש נשים משמשות במוך; תוספות הרא"ש מסכת כתובות דף לט עמוד א
[6] חידושי הרמב"ן מסכת נדה דף יג עמוד א;
[7] הרב אליעזר מלמד, פניני הלכה, פרק ד', שמירת הברית, סעיף י',  איסור אוננות בנשים, הערה 15 כאן
[8] הרבנית רחל וכטפוגל בשיתוף עם הרבנית יעל שמעוני, "מה התגובה הנכונה לתלמידות שלי ששואלות אם מותר לאונן?". אפשר למצוא פירוט גם בתשובת הרב אליעזר מלמד שנזכרה לעיל בהערה 11, פניני הלכה, שמחת הבית וברכתו, פרק ד', סעיף י' בהערה 15, ובהרחבה.
[9] ברכי יוסף, יורה דעה סימן שלו סעיף י
[10] אמנם לגבי אישה נשואה, חידושי חת"ס נדה יג, א, ראי הערה הבאה בדברי הרב אליעזר מלמד.
[11] פניני הלכה שם, הערה 15.
 ### שאלה  
 שאלה:
למה מקיימים מצוות שמיטה?
 . ### תשובה  
 שאלתך מעידה על נחישות להתעמק במה שמעבר לקיום היומיומי של מצווה מאתגרת ומורכבת. אפילו התורה מדברת בגלוי על הקושי בקיום מצווה זו, ועל הצורך לגייס כוחות של אמונה כדי לקיים אותה.
מצוות השמיטה מופיעה במקומות שונים בתורה, ואפשר ללמוד רבות על הטעמים לשמיטה מההקשר שבו היא מופיעה.
בספר שמות (פרק כג) מצוות השמיטה חותמת אוסף של מצוות הדנות במשפט צדק וביחס הצודק לגר, שהוא אדם זר היושב בתוכנו. בְּמָקוֹם זֶה התורה מצווה לשמוט את הארץ ולנטוש אותה, כלומר לוותר על היבול שלי ולהפקיר אותו לעניים ולחיות השדה!
בספר ויקרא (פרק כה) מופיעה מצוות השמיטה בהקשר של הכניסה לארץ ישראל. כאן התורה מדברת במונחים של שבת, זוהי "שנת שבתון לארץ", ו"שבת לה'". התורה מדגישה שהארץ היא זו שזקוקה לשביתה, כלומר להפסקה או למנוחה. כזכור גם ה' נח אחרי ששה ימים של בריאה. אנחנו, בני האדם, מצווים לנוח ביום השביעי, כמו ה', שהרי התעייפנו אחרי שבוע עבודה קשה. כך גם הארץ. הארץ מזינה במשך שש שנים את הצמחים והעצים הגדלים עליה. היא נותנת לנו מכוחה. גם היא כמונו, "מתעייפת" והמזון שבתוכה מדלדל, ולכן היא  צריכה מנוחה. וכמו שה' קידש את יום השביעי בתום הבריאה, כך הוא מקדש את הארץ בשנת השבתון שלה. הארץ אמנם לא מפסיקה לגמרי להצמיח בשנה זו, אך היא לא נדרשת להשתמש בכל "כוחה" כמו בזמן שהיא מזינה גם את הזרעים והשתילים שאנו שותלים בתוכה. גם בספר ויקרא התורה מדגישה שיש לשתף את כולם בכל מה שצומח בכל זאת בשנה השביעית: עם העבדים, עם העובדים השכירים, עם הזרים, ועם בעלי החיים.
בספר דברים (פרק טו) התורה מדברת על המתנות שהאדם נותן מיבולו לאחרים: לה', דרך העלייה לירושלים, ללוי, ולעני. אמנם גם כאן מדובר על יבולי הקרקע, אך הציווי על השמיטה כאן קשור דווקא לכסף. בְּמָקוֹם זֶה התורה מצווה עלינו לוותר על הכסף שאנשים חייבים לנו. השנה השביעית, מתוקף היותה "שמטה לה'" דורשת מאיתנו, בני האדם, לוותר על הזכויות הכספיות שלנו כלפי בני אדם אחרים. אם אדם לווה מאיתנו כסף והתחייב להחזיר לנו אותו, בשנת השמיטה אנחנו מוותרים על ההחזר. וויתור זה גם הוא במהותו מתנה לעניים, משום שההלוואות נועדו לאפשר לעניים לקנות זרעים ולזרוע אותם, הרבה לפני שהם קיבלו יבול מן האדמה!
אפשר לסכם ולומר שהתורה מרמזת לנו על כמה תשובות שונות לשאלה "למה אנחנו מקיימים את השמיטה"?   הרמז הראשון, על פי לשון המצווה בספר שמות, אומר לנו משהו על היחסים בין כל בני האדם ובין האדם לבין האדמה. כולנו נבראנו על ידי ה' ואנחנו חיים ביחד בעולם. בשנת השמיטה אנו חוזרים למצב של שותפות מלאה של כולם בבריאה. אנחנו מקיימים את השמיטה כדי לאפשר לכולם לקבל את המגיע להם מהאדמה ולזכור שהבעלות שלנו על האדמה היא לא מוחלטת ולא בלעדית.
הרמז השני, בספר ויקרא, נותן את המקום הראוי לאדמה עצמה. התורה מזכירה לנו שהאדמה היא של  ה', וכמו שהוא נותן לנו לעבוד אותה במשך שש שנים, הוא מקדש אותה ביום השביעי. המנוחה של האדמה נועדה כדי להחזיר לה את כוחה, כמו שהמנוחה בשבת נועדה להחזיר לנו, בני האדם, את כוחנו אחרי ששה ימי עבודה. אבל המנוחה איננה רק חומרית, כי היא כוללת גם קדושה, והיא מזכירה לנו שה' נוכח בתוך החיים שלנו כל הזמן.
ולבסוף, הרמז השלישי, שרומזת לנו התורה, בספר דברים, היא שגם בשאר תחומי החיים אנחנו צריכים להבין שכל מה שיש לנו קיבלנו מה'. אסור לנו לנצל את המתנות שקיבלנו ולהעלים את עינינו מאחרים. גם במקומות שאין בהם עבודת אדמה, כמו בערים, אנו נדרשים לשים גבול לעצמינו, לאפשר לאחרים ליהנות מהשפע שה' נתן לבני האדם.
כאשר בני ישראל לא קיימו את השמיטה בימי בית המקדש הראשון, בית המקדש נחרב והם גלו מהארץ. התורה מזהירה אותנו בסוף ספר ויקרא שהארץ צריכה את השבת שלה. אם לא נקיים את שבת הארץ, נאלץ לעזוב אותה כדי שהארץ תוכל "לרצות את שבתותיה", כלומר לצבור כוחות מחודשים ולפצות על כל השנים שהיא לא שבתה. ההזהרה הזאת אומרת לנו את מה שמשותף לכל הרמזים המצויים במצוות השמיטה: אנחנו איננו הבעלים של העולם. ה' נתן לנו את האדמה, ואנחנו נדרשים להתנהג כראוי, כלפי האדמה, כלפי האדם ושאר בעלי החיים, וכלפי ה'.  ### שאלה  
 שנה הבאה אשרת באתר מורשת שבו אפשר להגיע גם בשבת לסיורים, את התשלום משלמים בעת ההזמנה מראש והסיור מותאם כדי שלא יהיה חילול שבת (אין סרטונים וכו'). אני לא עובדת בשבת, אבל יתכן שאדרש לרשום את ההזמנות במהלך השבוע כשאנשים מתקשרים.
קראתי את התשובות של הרבנית עידית על "מסייע לדבר עבירה" (בקישור כאן) ורציתי לדעת אם גם במקרה הזה יש איסור. האם אוכל להסתמך על כך שכשאנשים מזמינים יש סיכוי שהם מגיעים ברגל (והאם זה תלוי אם האתר נמצא באזור מגורים)? האם זה נחשב שעזרתי להם לחלל שבת
 . ### תשובה  
 שלום,
יישר כוחך על רצונך לתרום לחברה, ובחירתך בתחום המורשת. אני מברכת אותך על התלבטותך, ומחזקת את ידייך שתמשיכי לברר כל שאלה גם בשנת השירות ובהמשך החיים.
החשש שאת מעלה בשאלתך הוא, האם את גורמת או מסייעת בדרך כלשהי ליהודים אחרים לחלל שבת, בכך שאת מוכרת להם כרטיסים מראש, וישנו סיכוי שהם יגיעו למקום ברכב ביום השבת.
לדעתי, אין מקום לדאוג וגם אם לצערנו, תיעשה עבירה של נסיעה בשבת, את אינך אחראית לעשייתה, לא באופן ישיר, וגם לא באופן עקיף.
נעיין בנושאים שהעלית: "לפני עיוור" ו"מסייע לדבר עבירה" ונרחיב אותם בסעיפים נוספים. 
אדגיש, כי כאשר מדובר באיסור להכשיל אחרים בעבירה, אף אם בכך הם יקיימו מצווה או מספר מצוות, אין אומרים לאדם: "חטא, בשביל שיזכה חברך" (רש"י שבת ד ע"א, משנה הלכות חלק טז סימן לא, שבות יעקב חלק א סימן טז), למעט במקרי קיצון, למשל, בחילול שבת לשם הצלה מהמרת דת (שולחן ערוך אורח חיים סימן שו סעיף יד).[1]
 
לפני עיוור לא תתן מכשול
בדורות האחרונים נדרשו פוסקים רבים לשאלת ההזמנה של מחללי שבת לסעודות שבת ולתפילות שבת בבית הכנסת, מתוך ידיעה ברורה, שהאורחים יחזרו לביתם בנסיעה ברכבם הפרטי. בשאלה זו ישנם כמה קווים משותפים עם השאלה שהעלית, והם עשויים לסייע לנו בבחינת הנושא.
כאשר עלתה השאלה בעבר, נטו פוסקים רבים לאיסור, ותלו זאת באיסור "לפני עיוור" (שבט הלוי חלק ח סימן קסה), שבו המארח יוצר מצב, שהאורח יבצע עבירה של חילול שבת בעקבות הזמנתו. גם כאשר אותו אדם יבצע עבירה קלה ויינצל בזכות זאת מעבירה חמורה, או מעבירות רבות (חשוקי חמד פסחים דף כב ע"ב) האיסור חל, ואף כאשר המארח מזמין את האורח לבוא לפני שבת, והאורח מבחירתו ומרצונו מגיע תוך חילול שבת, מוטלת על המארח אחריות לעבירה, כי אלמלא הזמין את האורח, זה לא היה נוסע  (משנה הלכות חלק טז סימן לא). פוסקים אלה ראו בכך "מצווה הבאה בעבירה", והיה מי שהחמיר אף יותר מחמת איסור "מסית לדבר עבירה" (אגרות משה אורח חיים חלק א סימן צט), כאשר האורח יחלל שבת באופן ודאי.
כפי שראית, מאיסור התורה "לפני עיוור לא תיתן מכשול" (ויקרא יט, יד) נלמד, שאסור לגרום לאדם אחר לבצע עבירה ולעבור על איסור, למשל: הושטת כוס יין לנזיר, או איבר מן החי לגוי בן נוח. אך הגמרא (עבודה זרה ו, ע"ב) מסייגת את האיסור למצב של "תרי עברי נהרא", שבו ללא עזרת המכשיל, האדם לא יוכל לעבור את העבירה, ואילו כאשר הוא יכול לחטוא בכוחות עצמו וללא סיוע, אין מדובר ב"לפני עיוור". וכך כתב גם הרמ"א (יורה דעה סימן קנא סעיף א), שבמקרה מעין זה נהגו להקל ולהתיר. ואף לדעה המחמירה (קהילות יעקב ליקוטים חלק ב סימן ז), האוסרת כל פעולה, שגורמת באופן ישיר להכשלה, אף כשאין מדובר בגוף הדבר שנעשה בו איסור (חפצא של איסור), אין כאן לפני עיוור. וכך במקרה שלך, משום שמכירת הכרטיס אינה גורמת לנסיעה בשבת אין איסור "לפני עיוור". יתר על כן, כאשר ישנן שתי דרכי שימוש, הן באיסור והן בהיתר, תולים (כלומר, מותר להניח) שנעשה שימוש בהיתר (משנה שביעית פ"ה, מ"ו).
נראה אם כן, שבמקרה המדובר, כאשר האתר נמצא בתחומי העיר, וניתן להגיע אליו גם באופן רגלי, לא את המכשילה את הקונה, אלא הוא בוחר לעשות זאת מרצונו. מכירת הכרטיס אינה הגורם לחילול שבת, זאת אומרת, שכרטיס הכניסה אינו מוגדר כחפץ של איסור, שאת מושיטה לו ומכשילה אותו בעצם המכירה (מנחת שלמה חלק ב סימן צ).
 
סיוע לדבר עבירה
במקרה שלנו, האדם שנוהג לנסוע בשבת, נוסע בוודאי למקומות אחרים, ולאו דווקא למקום שאליו הוזמן, ולכן לא מכירת הכרטיס היא שמעודדת אותו לנסוע בשבת.
גם נושא זה נידון בתשובה שקראת, והאיסור לדעת התוס' (שבת ג, ע"א) והרא"ש (שבת שם) אסור מדרבנן כאשר אין מדובר ב – "תרי עברי נהרא", אלא ב"חד עברא דנהרא", כלומר, כשהחוטא יכול לחטוא גם ללא עזרת המסייע. אולם התוס' והרא"ש סתרו לכאורה את דברי עצמם, וכתבו במקום אחר, שאין בכך איסור כלל, ואף מדרבנן. ישוב הסתירה מובא בטורי אבן (חגיגה יג ע"א), והוא מעמיד את ההיתר במקום שבו העבירה מזומנת לעשיה לפני החוטא, ללא מוחה ומעכב בידו, ואם אנו לא ניתן לו, יבוא הוא וייקח בעצמו, במקרה כזה, אפילו איסור דרבנן אין כאן. באופן דומה כתב גם הש"ך (יורה דעה סימן קנא סק"ו), כי כאשר מדובר באדם שחוטא באותו איסור בדרך קבע, איו מצווה להפרישו מן האיסור, ואין עבירה של מסייע.
היתר זה של הש"ך מופיע בפסקים שונים (חשוקי חמד פסחים לט ע"ב, קובץ שיעורים ביצה אות סו), והוא מבוסס על המדרש (תנא דבי אליהו רבה פרשה יח), לפיו אין מצוות תוכחה חלה במקרה שהחוטא רגיל לעבור על אותה העבירה, ולא יקשיב לתוכחה, וכך נכתב בבאור הלכה (סימן תרח סעיף ב): "הוכח תוכיח את עמיתך – ועמיתך שהוא אוהבך ושהוא עמך בתורה ומצות, אתה חייב להוכיח אותו, אבל לרשע שהוא שונאך אין אתה חייב להוכיח אותו". סניפים נוספים להיתר מובאים ביביע אומר (חלק ב אורח חיים סימן טו, וכן בילקוט יוסף שבת א סימן רמו אות ט), למשל, כשהסיוע אינו ניתן בשעת העבירה ממש, ושאינו ניתן בגוף הדבר, שבו נעשה האיסור וספק דרבנן לקולא. היתרים אלה נכתבו בתשובות נוספות (כגון: שו"ת כתב סופר יורה דעה סימן פג, שו"ת מהרש"ם חלק ב סימן קפד, מנחת שלמה חלק א סימן מד, באהלה של תורה חלק ה סימן כב)
 
חילול השם
חלק מן האוסרים העלו טיעון נוסף לאסור, מחמת חילול השם שנגרם למשל מהשתתפות של יהודים מחללי שבת בשמחות של שומרי מצוות בעצם הגעתם בכלי רכב על פי הזמנת האדם שומר השבת (שבט הלוי חלק ח סימן רנו, תשובות והנהגות חלק א סימן שנח).
שיקול זה אינו מעניין הדיון, מכיוון שמדובר באתר כלל ישראלי, שככל הנראה מבקריו אינם דתיים בלבד. לצערנו, המציאות של חילול שבת בפרהסיה רווחת ביותר, למעט באזורים מסוימים, המיועדים לאוכלוסיה דתית באופן מובהק, ולכן שיקול זה אינו רלוונטי כשמדובר ברשות הרבים בישראל.
 
סיבות נוספות להיתר:
מניעת עבירות רבות או חמורות יותר
יתר על כן, מכיוון שמדובר באנשים שנוהגים לנסוע בשבת ממילא יתכן שניתן אף לראות באופן חיובי את הביקור באתרי המורשת בשבת (שאינו כרוך בחילול שבת), כאשר החלופה לכך היא נסיעה לבילוי בקניון או בים. בסיס מעין זה להיתר מופיע בדברי רעק"א (יורה דעה סימן קפא סעיף ו), שנותן עדיפות אף לביצוע עבירה אחת, כאשר היא תמנע מלעבור על מספר עבירות, ובעקבותיו הלך גם הרב אריאל (באהלה של תורה חלק ה סימן כב). ויותר מכך, בילוי כזה באתרי מורשת נושא אופי ערכי וחינוכי, ומהווה זמן איכות משפחתי, שחשוב לחזק בקרב מחללי השבת.
כאן אמנם אין מדובר בהשתתפות בתפילות או בסעודות שבת, אך יש בפעילות זו תועלת רבה של חיבור למורשת העם והארץ, והיא אינה כוללת חילול שבת, עד שגם שומרי תורה ומצוות אינם נמנעים ממנה, כפי שציינת. אם כן, לא רק שאין לפנינו "סור מרע", אלא אף "עשה טוב" יש כאן.
באופן דומה כתב מנחת שלמה (חלק א סימן לה), כי אמנם אין אומרים לאדם שיעשה איסור קטן על מנת להציל מאיסור גדול, אך כשמדובר בהכשלה לשם מניעת איסור חמור וגדול יותר של ניתוק הקשר למורשת עם ישראל ולזהות היהודית, אין בזה שום עבירה, אלא אף הצלה. וכך כתב גם הרב שטרנבוך (תשובות והנהגות חלק א סימן שנח), שהמכשיל מהסוג המדובר, הוא כעין רופא, החובל במטופל על מנת להצילו ולהיטיב עמו, ומשום כך מעשיו רצויים ומבורכים, ואינם נחשבים כהכשלה, שבה המוטיבציה היא להזיק לחברו.
זאת ועוד, יתכן אף שגם אילו היה הדבר כרוך בעבירה קלה, יש בכך מעט הצלה רוחנית מבילוי במקומות פסולים, מעין "חלל עליו שבת אחת, כדי שישמור שבתות הרבה", ואף אם מדובר בספק הצלה, או באדם שפושע במזיד (שו"ע הרב סימן שו סעיף כט, נחלת שבעה סימן פג).[2] אך יש מיעוט חולקים בדבר.[3]
טעם נוסף, המופיע בדברי הפוסקים להקל, הוא החשבתם של מחללי השבת כ"תינוק שנשבה", כאשר רבים בישראל נוהגים כך, ונולדו לתוך מציאות של חילול שבת, מה שמבטל מהם את הגדרת המזיד והמתריס להכעיס, שכופר בכל התורה (מלמד להועיל חלק א (אורח חיים) סימן כט, שבט הלוי חלק ח סימן קסה חשוקי חמד פסחים לט ע"ב, ונדה מב ע"ב, עטרת פז חלק א כרך א – אורח חיים, הערות סימן יג הערה ה), ומשום כך, מותר אף לעבור עבירה כדי להצילם מעבירות רבות.
מכל האמור לעיל, נראה שאין שום איסור במכירת הכרטיסים עבור ביקור בשבת, מפני שאין הכרח להגיע בנסיעה, ואכן ישנם הבאים לאתר ברגליהם. ואף אם המבקרים יבחרו להגיע ברכב, אין לך חלק במעשה זה, והוא נעשה מתוך רצונם ובחירתם בלבד. חשוב לציין, כי יש חשיבות בערבות הדדית בתוך עם ישראל ובמצוות תוכחה, אך ישנו גבול למידת האחריות שלנו על מעשי הזולת, ואיננו נדרשים לזהירות כל כך מופלגת.
יתרה מזאת, יש לראות בחיוב את ביקורם באתרי מורשת במקום במקומות אחרים, הכוללים חילול שבת רב ואיסורים נוספים, כך שאפילו היה בכך סיוע לעבירה, יש בכך גם הצלה מעבירות רבות וחמורות יותר.
אני מאחלת לך ברכה והצלחה בכל מעשי ידייך.
 עידית
 
[1] על המקרים השונים שבהם כן אומרים "חטא בשביל שיזכה חברך" ראי בתוס' עירובין לב ע"ב ושבת ד ע"א.
[2] בעניין פיקוח נפש רוחני תוכלי לראות את דברי השל"ה (פרשת קדושים אות ס) והמנחת חינוך (מצוה רלט).
[3] מגן אברהם סימן רנד סקכ"א, משנה ברורה סימן רנד סק"מ, וסימן שו סעיף נו, שבות יעקב חלק א סימן טז.
 ### שאלה  
 שלום, אני תלמידת כיתה ז' באולפנא שיש בה תלמידות בכל מיני סגנונות.  יש כאלה שלא שומרות על גדרי הצניעות (בלשון המעטה), ויש גם הרבה בנות שבאות בלבוש צנוע ב"ה.. הכיתה שלי מאוד מגוונת, ואני שמחה בה מאוד. אני גם חברה של בנות שלא לבושות כל כך על פי גדרי ההלכה, ואנחנו מדברות על הנושא הזה הרבה.. בנוסף, גם הצוות מדבר על זה הרבה. מידי פעם, יוצא שבנות ניגשות אלי, לדבר איתי על צניעות, ואני לא יודעת מה להגיד להן.. הן ממש הכתירו אותי בתור "הרבנית של הכיתה" ואנחנו רק בכיתה ז'. למשל, כשהיינו צריכות להכשיר את המיקרוגל, אז אני אמרתי להן מה לעשות, והן עשו.. ### תשובה  
  
תשובה
שלום לך,
אני שמחה מאד על פנייתך! בתור רבנית באולפנה לא ממיינת (מבחינה דתית או לימודית) אני יכולה להבין את הגיוון שבסגנון התלמידות שאת מתארת. יש ברכה בחינוך ההטרוגני ובמפגש עם אנשים שהם לא בדיוק כמוך. יחד עם זאת, זה יכול להיות מאתגר כאשר את צריכה להתאמץ לשמור על הערכים שחשובים לך מבלי להימשך לערכים אחרים או להתפשר על שלך. בנוסף, את מספרת שחברותייך נתנו לך תפקיד בעל כורחך כ"רבנית של הכיתה", יתכן שאת מקבלת על עצמך את התפקיד בשמחה ויתכן שהיית מעדיפה שלא לשאת את התפקיד. אם לא נח לך בתפקיד זה אז כדאי לשקול אם ואיך את רוצה לשתף את החברות בתחושותייך.
את שואלת מה עליך להגיד לבנות ששואלות אותך שאלות בתחום הצניעות. קודם כל, דעי, שבתור ילדה בת 13 זה בסדר לא לדעת הכל ומותר להגיד זאת לחברות. העובדה שאת מתלבשת בצניעות כי כך חונכת ובכך את מאמינה לא מחייב אותך לדעת להסביר זאת בצורה מלומדת. כמו שאין ציפיה שתדעי להסביר מדוע את מחכה בין אכילת בשר לחלב. מותר ואפילו טוב שתספרי לחברות שלך על החוויה שלך כנערה שמתלבשת באופן צנוע. את מהווה עבורן מודל לנערה שמתלבשת בצניעות ושמחה ומאמינה בכך. הם מזהות אותך כחברה ששמחה בקיום ההלכה וזה קידוש ה' מאד גדול!
יתכן שהעמידה האיתנה שלך בנושא תעודד את החברות ללמוד ולהבין יותר לעומק את הנושא ביחד איתך – כשוות, ולא כ"רבנית הכיתה" שצריכה לספק תשובות לבנות כיתתה. הלימוד יכול לפתוח שיח מעניין, לחדש ולהנגיש את הנושא שהוא לא פשוט לנערות רבות. אפשר ללמוד ביחד תשובות הכתובות כאן באתר (העוסקות בצד הרעיוני וגם בצד ההלכתי) או לגשת למורה או למנהלת ולבקש מענה לשאלות הספציפיות שעולות לכן. יש תועלת גדולה בלימוד משותף עם מורה מלומדת שמתקיים בקבוצה קטנה שמעוניינת בנושא – בשונה משיעור כיתתי שהמורה מעבירה כאשר לא כולן מתעניינות והתוכן לא ממוקד באופן מדוייק למה שחשוב לכן ללמוד. תשקלי את האפשרות לגשת לבקש זאת ממורה שאת מרגישה איתה בנח ושיש לך מה ללמוד ממנה. אשתף שלפני מספר שנים ניגשו אלי מספר תלמידות עם בקשה דומה וישבנו באופן קבוע ללמוד יחד את הנושא וכולנו נהננו מאד, דווקא בגלל שהבקשה הגיעה מתלמידות שרצו להתעניין וללמוד יותר.  
בשאלה הקודמת שלך כתבת שאת רוצה להפיץ את התשובה של הרבנית אוריה מבורך מאתר "משיבת נפש" בין החברות. כפי שכתבתי לך במייל החוזר, תשקלי למי את מציגה את התשובה. לא יהיה נכון לחלק אותו לחברות שאינן מעוניינות ללמוד על הלכות צניעות או להקפיד על כך. לא תרצי להיות במקום "מטיף" כלפי החברות כיוון שזה יכול להוביל למצב הפוך של התרחקות מהלכות צניעות ואף התרחקות ביניכן כחברות. אך אם יש חברה שרוצה לדעת, רוצה לקיים או רוצה לפחות להתעניין, כמובן שאין מניעה ואף כדאי לשתף אותה בתשובה שהיא מבחינתך תשובה שעזרה לך מאד. 
אני מקווה שדברים אלו עזרו לך. את מוזמנת לפנות שוב אם יש לך עוד שאלות בנושא. 
בברכה ובהצלחה### שאלה  
  מבחינת ההלכה מה צריך לעשות בזמן הפנוי? לקרוא תהילים ולהתפלל? אני בת שירות לאומי ויש לי הרבה זמן פנוי בערב וחשוב לי לנצל אותו כמו שצריך. אני משתדלת להרחיב את הידע הכללי שלי וגם לנסות להשתפר בתחביבים שלי.
במהלך שיחה עם חברה עלתה לנו שאלה – זה נחשב בזבוז זמן אם אני עושה את הדברים האלה במקום ללמוד תורה? אם כן אז למה? הקב"ה לא נתן לי כשרונות כדי לנצל אותם? אחרת למה יש לי את הכשרונות האלה? זה רע שאני מרחיבה את האופקים שלי במקום ללמוד יותר תורה?
יש דברים שאני לא מוכשרת בהם אבל הייתי רוצה להיות – למשל אין לי כשרון טבעי למוסיקה אבל אני מתאמנת ולומדת לנגן ולאט לאט אני משתפרת, זה רע שאני משקיעה בזה זמן? ואז במהלך השיחה עם חברה שלי חשבנו על זה- אדם שעובד בתור רופא- קל לראות את הערך המוסף שלו הוא מציל חיי אדם ככה גם לפסיכולוג שהוא עוזר לאנשים. אבל מה עם אדם שהוא מהנדס? גנן של גינות נוי? חשמלאי? איש היי טק? אנשים שמשקיעים בקריירה שלהם זה נחשב שהם מבזבזים את הזמן? בדרך כלל עובדים משהו כמו שבע שעות ביום זה הרבה זמן שהוא "מתבזבז"?
לימודים באוניברסיטה של תואר קשה זה בזבוז זמן? כי אפשר לעשות משהו פשוט יותר שיספיק בשביל להתפרנס? אז למה יש לי כישורים שהם מעבר לדברים הפשוטים האלה? יש לי יכולות יותר גבוהות לא בשביל להשתמש בהם? אישה שמשקיעה זמן בעצמה ומפתחת את עצמה ואת התחביבים שלה זה דבר בעייתי? כרגע אני לא נשואה, אבל כשאני אהיה? זה אסור כי צריך להשקיע בבנין הבית?
כתבתי קצת מבולגן.. זה אמנם שאלות קצת שונות אבל הן מתקשרות אחת לשנייה.
תודה רבה!!
 . ### תשובה  
 שלום,
איזו שאלה נהדרת! שאלה שניכר שנובעת מחשיבה ומרצון עז לעשות את הדבר הנכון כעובדת ה' בעולם.
השאלה שלך כפולה. האחת היא, האם היהדות מכירה במושג 'פנאי' והשנייה, מה נכון/ראוי/צריך לעשות עם הזמן הפנוי שלי. כשבעצם השחקן המרכזי בשאלות אלו הוא 'הזמן'.
א. חשיבות ניהול הזמן
הזמן הוא הנכס היחיד המתבזבז מאליו, מבלי צורך בהתערבות פעילה מצידנו. קשה להפריז בחשיבותו של ניהול נכון וניצול מלא של הזמן.
הרב חיים מוולוז'ין (תלמידו הגדול של הגאון מוילנה, מייסד ישיבת וולוז'יו הנודעת) נהג לומר: ספר מוסר אחד יש אשר לא נמנה בין ספרי המוסר ואף על פי כן מוסר גדול יש בו לכל אדם: והוא ה'שעון'. אם יניח אדם לנגד עיניו את השעון, יביט בו ויספור את הרגעים והשעות כיצד חולפים ורצים הם, דקה אחר דקה, שעה אחר שעה, יום אחר יום, מבלי שיעשה האדם דבר וחצי דבר לצרכי נשמתו, אזי עשוי חשבון נפש זה לעורר את האדם ולהשיב אל לבו את ערך הזמן וניצולו למען תורה ויראת שמים.
על פי זה הסביר רבי זלמן סורוצקין בספרו 'הדעה והדיבור' את בקשת משה רבנו בתפילתו: "למנות ימינו כן הודע ונביא לבב חכמה" (תהילים צ. יב' המיוחס למשה רבנו) – אם נדע למנות את ימינו שלא ילכו לבטלה, נביא על ידי כך חכמה ללבנו.
מכאן האחריות הגדולה המוטלת עלינו להשתמש נכון במשאב הזמן שניתן לנו על ידי בורא עולם.
ב. ערך הפנאי
בשנים האחרונות יצא לאור ספרו של הרב דוד סתיו, "בין הזמנים", בו מנסה הרב ליצור תחום הלכתי חדש: "הלכות תרבות הפנאי". עם התקדמות הטכנולוגיה התפנה לאדם המודרני זמן רב שבעבר הוקדש למטלות מתישות. מה עושים בכל הפנאי הזה. נקודת המוצא של הספר היא השאלה האם בכלל היהדות מכירה במושג הפנאי. הרי היהדות דורשת מהאדם מסירות טוטלית לעבודת ה' ולקיום מצוותיו. בייחוד מתבטא היסוד הזה במצוות תלמוד תורה: "והגית בו יומם ולילה". לפני שאמשיך בתשובתי שלי, מציעה לך לעיין בספר הנ"ל ולראות אם תוכלי למצוא בו תשובות המתיישבות על ליבך.
הרב סתו אינו הראשון שניסה לייצר קטגוריה הלכתית שעניינה: מה עושים בפנאי? גם בספר ההלכתי הידוע 'שמירת שבת כהלכתה' מקדיש הרב נויבירט פרק לשאלת 'משחקים בשבת'. ודאי שבעל השמירת שבת מבין שחלק בלתי נפרד מהשבת המשפחתית הוא המשחק המשותף לו מקדישה המשפחה זמן.
דומני שכדאי להתבונן גם בפסוק מענין במשלי ג,ו: "בְּכָל דְּרָכֶיךָ דָעֵהוּ וְהוּא יְיַשֵּׁר אֹרְחֹתֶיךָ"  
הראי"ה קוק (מוסר אביך ב', ב) למד מפסוק זה יסוד חשוב בעבודת ה': "צריך לבקש את הקב"ה בתוך הדרכים שהוא מתנהג בהם… ולא יבקש את הידיעה בשעה ההיא בעניינים אחרים, כי כיוון שהוא עוסק בעבודה זו – הקב"ה כביכול שורה מצדו בזו העבודה דווקא, ובה ימצאנה ולא במקום אחר".
המצודות דוד מרחיב ומבקש מאיתנו לשים לב כיצד בכל מעשה שלנו בעולם נוכל לטעת משמעות ולכוון לשם שמיים : "בכל דרכיך. בכל עניניך דע את ה׳. רוצה לומר, תן דעתך לחשוב לעשות מעשיך למען יבוא בדבר תועלת לקיים דבר ה׳ ואז הוא יוליכך באורח מישור ותצליח בה."
דרכים רבות יש לדעת את ה' וללכת באורחותיו. כל מעשה בעולם הזה, אם כוונתו להרבות טוב בעולם, למנף את היותנו נבראים בצלם ולהנכיח את מלכות ה' הוא מעשה דתי.
 
כאשר עיסוקנו בזמן הפנוי שלנו מיטיב עימנו בצורה כזו או אחרת, בין אם במנוחה המחזקת את גופנו להמשך העשייה ובין אם בשמיעת מוסיקה המיטיבה עם רוחנו – אלו דברים שתכליתם הפיכתנו לאיתנים יותר גופנית ונפשית והם שיאפשרו לנו להביא ברכה בעולם. אולי לכך התכוון החכם במסכת אבות כשאמר: "איזו היא דרך ישרה שיבור לו האדם כל שהיא תפארת לעושיה ותפארת לו מהאדם" (אבות ב', משנה א') ומפרש המהר"ל (ספר "דרך חיים" על פרקי אבות, עמוד ח) : "דרך ישרה" זו דרך שאין בה סטייה ימינה ושמאלה, היא אמצעית בין שתי דרכים. ומה הן שתי הדרכים? תפארת לעושיה ותפארת מן האדם. כלומר שהדרך הזאת מוצאת חן בעיני הקב"ה ומוצאת חן בעיני בני האדם גם כן."
ג. אז מה לעשות עם הזמן?
כמעט ואין תחום ידע אנושי שלא נוכל להגדיל שם שמים דרכו. מדע, ספרות, אומנות, רפואה, ועוד, כל אלו הם מבעים אנושיים ליכולות הניתנו מאת בורא עולם ואדם.
כך מלמד אותנו ישעיהו הנביא (מ' כ"ו) "שְׂאוּ מָרוֹם עֵינֵיכֶם וּרְאוּ מִי בָרָא אֵלֶּה…" כשם שההסתכלות על הטבע מובילה להכרת ה' כך לימודי הדעת השונים שהם תוצר של התפתחות אנושית שצלם אלוקים בקרבה. ולכן, לימודים באוניברסיטה מקדמים אותך ואת יכולתך להיטיב עם העולם ולהאהיב שם שמים ברבים.
הרמב"ם במורה נבוכים, חלק ג', פרק כ"ה אומר:
והפעולה הטובה והחשובה היא הפעולה אשר יעשנה העושה למטרת תכלית נעלה, כלומר, הכרחית או מועילה, ותושג אותה התכלית'… 'כי שם דברים רבים הם הכרחיים או תועלתן גדולה אצל אחדים, ואצל אחרים אין להן צורך כלל'
הרמב"ם מניח תשתית לתפיסה ערכית-נורמטיבית-תרבותית של הפנאי. הרמב"ם מניח שיש להתייחס לפעילויות הפנאי בשיקול דעת של שיפוט ערכי. שיפוט זה מגדיר פעילות פנאי מותרת כאשר היא מאפשרת פורקן זמני ומפנה את הלב לעסוק בתכלית העליונה. כמו כן, עולה מדברי הרמב"ם שלכל אדם דרך הנכונה לו לבחירת פעולותיו בזמנו הפנוי. 
ר' יונה גירונדי, מחבר הספר שערי תשובה, מסביר כי 'בכללו של דבר, חייב אדם לשום עיניו וליבו על דרכיו ולשקול את מעשיו במאזני השכל, וכשרואה דבר שמביא לידי עבודת הבורא, יעשנו, ואם לאו, יפרוש ממנו'.
זהו מעין 'כלל אצבע' המאפשר להגדיר אם פעילות פנאי מסוימת היא לגיטימית ומותרת. גישה זו אומצה ושוכללה במקורות מאוחרים יותר.
כך כתב הרב יעקב אריאל, תשרי תשס"ד (אתר כיפה):
"אין אנו שוללים את הפנאי כשלעצמו, הוא יכול רק לסייע לנו בחיזוק רוחנו, ביכולתנו להתמסר יותר לצד הערכי שבחיינו… עצם קיומו של הפנאי העודף בחיינו יש בו כדי להעמיד את סולם ערכינו על בסיסו הנכון, שתהיה תורתנו עיקר ומלאכתנו טפל לה."
גם הרב איסר פרנקל, במאמר העוסק בתרבות הפנאי ביהדות (תרבות הפנאי בתפיסת היהדות בתוך א' משיח, ק' ספקטור וא' רונן 2004 עמ' 16-20 רעננה: מכון מופ"ת), מציג פרשנות שלפיה מאחר שהיהדות רואה בגוף ובנשמה ישות אחת, יש צורך לשמור את הגוף ולא רק את הנשמה. כלומר, אין די בלימוד תורה (=חיזוק הנשמה) אלא יש גם צורך לעסוק בפעילויות פנאי המחזקות את הגוף. בכך ניתנת לגיטימציה לפעילויות הפנאי, אבל רק אם מדובר בפעילות שתכליתה לחזק בסופו של דבר את הקשר בין האדם לאלוהיו, בין במישרין ובין בעקיפין.
אני מאמינה שלפתח כישרון אומנותי, יצירתי, או בכל תחום, זהו ביטוי של הכרת תודה למתנות שקיבלת מאת הבורא. ועוד יותר מכך, אולי זה רמז שדרכך בעולם בשמחה ושלמות תלויה בכך שתפני זמן לפתח כישרונותיך שלך, הפרטיים והייחודיים, כי מאת ה' היא.  
בבית המקדש שוררו הלוים ובכך הביאו לידי ביטוי את הנשגב שביצירה. כמו כן הושקע בבית המקדש מחשבה רבה על העיצוב הארכיטקטוני ועל היופי של הכלים השונים שבמקדש. אלו הם ביטויים של כשרונות אנושיים, שהזמן שהושקע בפיתוחם תרם ליצירת מקום יפה ומפואר לעבודת ה'.
פיתוח היכולות האישיות, הכשרונות והנטיות של הנפש יכול להיתפס לא רק ככיף אלא גם כהכרח לשמירת הדרך הטובה בחיים. הרב אלימלך בר שאול, בספרו מצווה ולב, כותב:
הלב הוא מקום צמיחה עשיר,
הוא אינו יכול להישאר ניטראלי,
אם אין אתה נותן בו זרע ברכה,
הרי הוא קולט מן האוויר כל מיני מוץ ומצמיח קוצים וברקנים.
נדמה לי שדבריו אלו יונקים ישירות מרבו הגדול, הרב אי"ה קוק זצ"ל. אמנם מדברי הרב בר שאול עולה, שאדם שנטיית לבו היא לעסוק למשל בספורט, עליו להקשיב לרחשי ליבו ולעסוק בספורט על מנת לבנות עוד קומת אדם שבו. הרב קוק לעומתו מבקש לראות כל דבר שהוא המיית לב אישית שלנו כדבר שבקדושה.  על ספורט כדוגמה אמר בדברים שהתפרסמו ב"דאר היום" ב8 -באוקטובר 1926 ביחס להתרגשות הישוב בא"י לקראת המכביה הראשונה : " הספורט הוא דבר שבקדושה. בתנועה המכבית היא אחת היסודות הכי חשובים בתנועת התחייה שלנו.." הרבה ביקורת קיבל הרב מהצד החרדי בא"י באותה תקופה, אך רוחו של הרב קוק היא המלווה אותי בתשובתי לך.
מיטיב להסביר את דרכו של הרב קוק זצ"ל הרב יובל שרלו שליט"א(שו"ת על תרבות הפנאי שהתפרסם ברשת מורשת): " בעולמו הרוחני והתרבותי של האדם המתרחש בתוכו, סוערות רוחות פנימיות עזות, התוססות בו, ומבקשות לצאת מן הכוח אל הפועל. יציאה זו היא חיובית מעצם מהותה, שכן היא מתכונות היסוד של האדם, והרצון להוציא מן הכוח אל הפועל את עולם הרגשות והמחשבות והדמיונות הוא חלק מהותי מהאנושיות. טוב לעסוק בעולם זה, טוב לבוא במגע עם התרבות, טוב ליצור אומנות, טוב להרחיב אופקים, וטוב גם ליהנות…"
על כך מוסיף הרב שרלו שצריכה תרבותית זו חייבת להיות חלק מרשת כללית של דמות האדם המאמין. מי שלומדת תורה ושומרת מצוות, ומכוונת אל ד' בכל דרכיה, או אז נכנסת צריכת התרבות כחלק אינטגרלי ממהותה והיא הופכת את חייה כולם לחיים אמיתיים באור ד'. אימוץ דרך כללית של הליכה באור ד' זו הדרך הנכונה להותיר מרווח גדול של חרות פנימית הנותנת לנפש את כלי ביטוייה, יחד עם הברית העמוקה עם תורת ד' והלכותיה.
לסיכום
 א. ניהול הזמן הוא הכלי הבסיסי לקידום חיים של עבודת ה' חיונית ורחבה
ב. לזמן פנוי יש ערך רב בבניית אישיות שיש בה עומק ועושר, כך שגם עבודת ה' שלה תהיה עמוקה ועשירה יותר.
ג. כדאי לבחור את העיסוק המקצועי ואת פעילויות הזמן הפנוי לפי השאלה מה יקדם את עבודת ה' שלי, בדרך של שיפור העולם וביטוי הכשרונות שקיבלנו.
מאחלת לך חיים של עשיה ופריחה אישית, שהפנאי שלך ירחיב מקומך ויעשיר את עולמך,
 האמיני במתת האל שיש בך והפני יכולותייך פנימה והחוצה להיות ברכה לעולם.
בהצלחה רבה,
יפית
נ.ב.
מציעה לך לקרוא גם את  המאמר שכתב הרב יוני רוזנצויג
https://daat.ac.il/daat/kitveyet/maaliyot/tarbut-2.htm### שאלה  
 שלום, אני רואה הרבה התייחסות ושיח סביב מכנסיים לנשים אך ממש מעט התייחסות, למכנסיים רחבות לנשים שלמיטב הבנתי ולימודי יכולות להיות מותרות. האם חוסר ההתייחסות נובע מהטריקיות של ההגדרה או שישנן בעיות הלכתיות שפספסתי?
תודה מראש!
 . ### תשובה  
 שלום לך,
קודם כל אני רוצה להפנות אותך לדיונים הלכתיים מאירי עיניים במקור האיסור ועל המקום להתיר, אצלנו בשו"ת משיבת נפש. תשובות של הרבנית רחל קרן (כאן) והרבנית שלומית פיאמנטה (כאן). 
בהמשך לדבריהן אומר שישנה מחלוקת בין הפוסקים האחרונים ביחס למכנסיים רחבים. 
אין בעיות הלכתיות שפספסת אלא מחלוקת על מהם גבולות איסור כלי גבר, וכן חשש מהטריקיות שהזכרת – חוסר היכולת לקבוע מהם מכנסיים רחבים. 
יש המתירים ללכת עם מכנסים רחבים המיועדים לנשים, כאלו שאינם הדוקים ואינם קצרים מידי. לעומת זאת יש המחמירים גם במכנסיים רחבים דוגמת הרב אליעזר מלמד (כאן). 
גם למחמירים, יש המתירים לבישת מכנסיים נשיים רחבים, ועדיף תחת חצאית בזמן פעילות בחוץ כטיולים, רכיבה על אופניים, וכדומה (שו"ת באהלה של תורה, מאת הרב יעקב אריאל, חלק ה סימן ט; עמ' 103-104).
הרמב"ם (הלכות עבודה זרה יב,י) פסק לגבי 'לא ילבש גבר בגדי אישה' שהאיסור חל רק כשברור מהו כלי המיוחס לאשה והוסיף "הכל כמנהג המדינה". משמע, שהכל תלוי בנורמה, ומכאן דעת המתירים, שבמקום בו נהוג שנשים ילבשו מכנסיים, אין בכך איסור.
הרב עובדיה יוסף (שו"ת יביע אומר, חלק ו יו"ד סי' יד) דן בשאלה האם איסור "לא ילבש", התלוי במנהג המקום, נקבע על פי המקובל בחברה היהודית שומרת המצוות או גם על פי החברה הכללית, וכתב שהדבר שנוי במחלוקת (על פי ה'פרישה' ביו"ד סי' קפב סק"ה). לדעתו במכנסיים המיוחדים לנשים אין איסור "לא ילבש". ועדיין, בשל ההיבט של צניעות, כותב הרב עובדיה: "מודה אני שאין להתיר כאן לכתחילה לבישת מכנסים אלה לבנות".
לאור שאלתך, ממנה אני מבינה שלמדת את הנושא בעבר, אני מבקשת להרחיב בנקודה נוספת, משמעותית בעיני היוצאת מהמקורות הנ"ל. דגשים אלו משקפים לעניות דעתי היבט נוסף וחשוב שיש לעמוד עליו בסוגית המכנסים, והוא הנורמה החברתית. 
מעבר לבירור של מה נהוג ונורמטיבי בתרבות או בחברה הספיציפית בה את חיה, אני שומעת כאן גם הנחיה חינוכית תורנית. על כל אישה להפעיל שיקול דעת בריא ולשאול עצמה עד כמה היא דומה לסובב אותה ואולי חשוב מכך, עד כמה היא מבקשת להידמות לחברה. כמו כן, האם חשוב לה שידעו לאיזו חברה היא משתייכת או רוצה שישייכו אותה. בלבוש יש לא רק אמירה אישית פרטית אלא גם אמירה חברתית. לצערי, איננו חיים בעידן בו לבוש של אדם בכלל  ונשים בפרט, הוא משני למהות הפנימית. ולכן, הלבוש שלנו גם משייך אותנו חברתית לקבוצה כזו או אחרת. גם כאן, עלייך לקחת בחשבון מחירים לכאן ולכאן. 
אחת הסיבות שהמחמירים משמיעים היא שיש חשש שלבישת מכנס רחב תסלול את הדרך ללבישת מכנס צר. אני סבורה שזהו מרחב הבחירה שבו עלינו לחנך עצמנו ולתהות על בחירותינו ולהכיר עצמנו, את הגבולות שלנו, להפעיל שיקול דעת ושכל ישר.
דווקא באזורים האפורים של ההלכה, שאינם פסיקה מוחלטת של אסור או מותר, אלא של חומרה או קולה – כאן מרחב הבחירה שלנו מאותגר יותר כי הוא מצריך היכרות עמוקה עם עצמנו. להכיר בחולשותינו וחוזקותינו, בגבולות האדומים שלנו והמקומות בהם אנו מבקשים לקחת על עצמנו יותר מהמותר. כמו בכל מרחב אחר בחיים האמונים, הרשות בידינו לבחור לכאן או לכאן ועלינו להתאמץ לבחור בדרך שתיקח אותנו מעלה להיות ראויים למתנות הייחודיות שקיבלנו מאת ה'. 
 
מאחלת לך שתמשיכי לשאול שאלות טובות המבקשות לרדת למהותם של דברים,
בברכה
יפית### שאלה  
 אבא שלי לא רוצה שאני אעשה נזם כי הוא אומר שזה עבודה זרה. האם יש איסור כזה לנזם מלכתחילה?
 . ### תשובה  
 שלום!
אמנם הנזם נהיה אופנתי יותר רק בשנים האחרונות, אנחנו כבר מכירות את התכשיט הזה מימי התנ"ך. למשל, כאשר עבד אברהם פגש את רבקה על באר המים ולאחר שהשקתה את הגמלים הוא העניק לה נזם לאף וצמידים לידיים (בראשית כד). הנזם מופיע עוד כמה פעמים כתכשיט נשים באף ובאזניים בתנ"ך. הנזם מוזכר בספר יחזקאל בתאור שבו הקב"ה מחזיר את כנסת ישראל למעמדה ותפארתה "וָאֶעְדֵּךְ עֶדִי וָאֶתְּנָה צְמִידִים עַל-יָדַיִךְ וְרָבִיד עַל-גְּרוֹנֵךְ. וָאֶתֵּן נֶזֶם עַל אַפֵּךְ וַעֲגִילִים עַל אָזְנָיִךְ וַעֲטֶרֶת תִּפְאֶרֶת בְּרֹאשֵׁךְ". 
מכאן שקשה להבין מדוע הנזם ייחשב כאביזר לעבודה זרה, כאשר הוא נחשב לתכשיט מקובל בתורה שאין לו הקשר של טומאה (בחטא העגל נעשה שימוש בנזמי הנשים "אשר באוזניהם", לא באפיהם (שמות לב). ובבניית המשכן הורמו נזמים כתרומה (שם לה) אך לא מצויין אם אלו נזמי האף או האוזניים). 
 
יש השואלים שאלה אחרת, קרובה לשאלה שלך:  האם בנזם יש איסור "חוקות הגויים", כלומר חיקוי של אופנת הגויים, אשר ממנו אנחנו מצווים להימנע. אך לפי ההלכה, איסור זה מתייחס להנהגות ואופנות של הגויים שיש בהן חוסר צניעות וכן להנהגות אשר יש בהן חיקוי של דרכם הייחודית של הגויים ולולי הגויים לא היינו חושבים לעשות כמעשה זה. אך כאשר יש היגיון כלשהו למעשה מסויים והיהודים היו יכולים להמציא אותו גם בעצמם, אין זה נחשב איסור. מכיוון שאופנת הנזם התפשטה גם בחברה הדתית ואין בה חוסר צניעות, אין בעיה של פריצות. כמו כן, מכיוון שהאופנה נועדה ליופי ויכלה להתחדש גם על ידי יהודים באותה המידה כמו אצל הגויים, אין היא מוגדרת "חוקות הגויים". להרחבה בנושא זה ראי בהמשך. 
אם מעניין אותך, תוכלי לראות בהרחבות התייחסות גם לשאלת חורים בגוף והאם מותר "לפגוע" בעצמנו לצורך ענידת עגילים. וכן הרחבה בנושא פירנסינג בכללי ואופנה דתית.
בברכה
רחל
 
הרחבות
נושא נלווה לשאלתך הוא האם מותר לעשות חורים בגוף – תוכלי לקרוא על כך כאן בתשובה שכתבתי בקשר לעגיל טראגוס. 
 
פירסינג ואופנה דתית
השאלה שלך התמקדה בנזם שהוא כבר כאמור די מקובל באופנה הכללית וגם אצל נשים ונערות דתיות. ברשותך, אם זה מעניין אותך, אתייחס גם לפירסינג אחרים שלא נחשבים למקובלים בחברה הדתית (למשל בלשון או בטבור) שגם לגביהם יש מקום לשאלה. היחס אליהם תהיה שונה כמו שגם היינו מתייחסות אחרת לנזם לפני 30 שנה. מצד אחד, כמו בנזם, אין איסור הלכתי כפי שראינו. מצד שני, האופנה שאנחנו בוחרים להתלבש על פיה היא במובנים רבים סמל למי שאנחנו, עם מי אנחנו מזדהות ולאיזו חברה אנחנו משתייכות. לפני כמה עשורים בחורה דתית שהלכה עם נזם היתה כביכול מצהירה שהיא מרחיקה את עצמה מן החברה השומרת תורה ומצוות. כך גם כיום, מי שתבחר ללכת עם פירסינג שאינו מקובל – הדבר יכול להתפרש כאמירה של הוצאה מן הכלל והתרחקות. אמנם כל אדם יודע בינו לבין עצמו אם הוא שומר הלכה ומחשיב את עצמו דתי וזה מה שהכי חשוב, אך יחד עם זאת יש ערך בהשתייכות לחברה מסויימת במעשים ובנראות. כפי שהרמב"ם כותב בהלכות ע"ז (ראי למטה בהרחבה) שטעם האיסור "בחוקותיהם לא תלכו" הוא בכדי ליצור הבדלה בין האדם היהודי ללא יהודי: "יִהְיֶה הַיִּשְׂרָאֵל מֻבְדָּל מֵהֶן וְיָדוּעַ בְּמַלְבּוּשׁוֹ וּבִשְׁאָר מַעֲשָׂיו כְּמוֹ שֶׁהוּא מֻבְדָּל מֵהֶן בְּמַדָּעוֹ וּבְדֵעוֹתָיו". לא כי אסור להיות בקשר עם מי ששונה מאיתנו, אלא כדי להזכיר לעצמו מהו הייחוד שלנו, מה חשוב לנו ומהם הערכים שחשוב לנו לשמור עליהם בכל משמר. כך גם יש חשיבות בהבדלה בין מי שיש לו קשר לתורה לבין מי שאין לו. 
כשאדם דתי מתלבט עם עצמו לגבי אימוץ אופנה מסויימת, הוא יכול לשאול את עצמו את השאלה "האם באופנה זו אני מבדיל את עצמי מן החברה אליה אני רוצה להשתייך ואיתה אני מזדהה". 
 
חוקות הגויים
בספר ויקרא אנחנו לומדים על האיסור ”ובחוקותיהם לא תלכו“ (י"ח, ג').  וכן "וְלֹא תֵלְכוּ בְּחֻקֹּת הַגּוֹי אֲשֶׁר אֲנִי מְשַׁלֵּחַ מִפְּנֵיכֶם" (כ, כג).
בספרי ראה חז"ל מסבירים שהאיסור הוא לחקות את מנהגיהם של הגויים:
"… שלא תאמר הואיל והם יוצאים בטנא אף אני אצא בטנא. הואיל והם יוצאים בארגמן אף אני אצא בארגמן. הואיל והם יוצאים בתולסין אף אני אצא בתולסין ואעשה כן גם אני".
שאלה מתבקשת היא האם יש לאסור כל דבר שהגויים עושים משום "חוקות הגויים", הרי יש דברים רבים שהם נורמטיביים להתנהלות החיים שהגויים עושים ובאופן טבעי גם אנחנו עושים. נעיין בפוסקים כדי להבין מה ההגדרה של מעשים שהם אלו האסורים משום "חוקות הגויים". 
במסכת סנהדרין (דף נב, עמ' ב) חז"ל מלמדים שכל דבר התנהלות שמוזכרת בתורה אינה נחשבת כ"חוקות הגויים" כיוון שלא נלמדה מהם אלא מן התורה. 
הרמב"ם בהלכות עבודה זרה וחוקות הגויים (י״א, א) מבאר את טעם האיסור וכותב שהאזהרה באה בכדי שנהיה מובדלים מן הגויים, במנהגים ובלבוש, כדי שיהיה ברור שהאדם היהודי שונה מעובדי הכוכבים באמונתו ובדיעותיו:
"אֵין הוֹלְכִין בְּחֻקּוֹת הָעוֹבְדֵי כּוֹכָבִים וְלֹא מִדַּמִּין לָהֶן לֹא בְּמַלְבּוּשׁ וְלֹא בְּשֵׂעָר וְכַיּוֹצֵא בָּהֶן שֶׁנֶּאֱמַר (ויקרא כ כג) "וְלֹא תֵלְכוּ בְּחֻקּוֹת הַגּוֹי". וְנֶאֱמַר (ויקרא יח ג) "וּבְחֻקֹּתֵיהֶם לֹא תֵלֵכוּ". וְנֶאֱמַר (דברים יב ל) "הִשָּׁמֶר לְךָ פֶּן תִּנָּקֵשׁ אַחֲרֵיהֶם". הַכּל בְּעִנְיָן אֶחָד הוּא מַזְהִיר שֶׁלֹּא יִדְמֶה לָהֶן. אֶלָּא יִהְיֶה הַיִּשְׂרָאֵל מֻבְדָּל מֵהֶן וְיָדוּעַ בְּמַלְבּוּשׁוֹ וּבִשְׁאָר מַעֲשָׂיו כְּמוֹ שֶׁהוּא מֻבְדָּל מֵהֶן בְּמַדָּעוֹ וּבְדֵעוֹתָיו. וְכֵן הוּא אוֹמֵר וָאַבְדִּל אֶתְכֶם מִן הָעַמִּים.."
ספר החינוך (מצווה רסב) מוסיף שהמנהגים האסורים של הגוים המוזכרים במדרש (ספרא אחרי מות יג) "שלא תלכו בנימוסות שלהם, בדברים החקוקים להם כגון טטראות וקרקסאות והאסטריאות" – הם כולם מנהגים של הוללות שהיו נוהגים כשהם מתקבצים דווקא לפעולות מגונות כגון "שגעונות, זנות ועבודת האלילים". כלומר שמדובר דווקא במנהגים שקשורים לאופי הנהגות רעות ואסורות. 
המהרי"ק (שו"ת מהרי"ק פח) מציין שני קריטריונים להבחין מהם המעשים שאותם אסור לאדם מישראל לחקות. הראשון הוא כל מעשה שאין לו הסבר הגיוני מדוע מעשה זה נצרך. עצם העובדה שאין לו טעם מוכיחה שהחיקוי הוא אך ורק משום המשיכה אחרי דרכו של הגוי ולא לצורך תועלת כלשהי. השני הוא מעשים אשר לא מתאימים למידת הצניעות והענווה של ישראל: 
"בשורש פ"ח דאין לאסור משום חק אלא באחד משני חלקים האחד הוא הדבר אשר אין טעמו נגלה כדמשמע לשון "חוק" וכדפירש רש"י והרמב"ן בפרשת קדושים (ויקרא יט יט) דכיון שהוא עושה דבר משונה אשר אין בו טעם נגלה אלא שהם נוהגין כן אז נראה ודאי כנמשך אחריהם ומודה להם דאם לא כן למה יעשה כדבריהם התמוהים ההם… וענין השני אשר יש לאסור משום חוקות הגוים לפי הנראה לע"ד הוא הדבר אשר שייך בו פריצת דרך הצניעות והענוה ונהגו בו הגוים גם זה אסור אם הלכה כתנא דברייתא דספרי (דברים פ' ראה פסקא כט) דקתני שלא תאמר הואיל והן יוצאין בארגמן אף אני אצא בארגמן הואיל ויוצאין בקלוסין אף אני וכו' שדברים הללו דברי שחץ וגאוה הם ולא באלה חלק יעקב אלא דברי ישראל ודרכם להיות צנועים".
פוסק השו"ע (יו"ד קעח, א):
"אין הולכין בחוקות העובדי כוכבים (ולא מדמין להם) ולא ילבש מלבוש המיוחד להם. ולא יגדל ציצת ראשו כמו ציצת ראשם. ולא יגלח מהצדדין ויניח השער באמצע. ולא יגלח השער מכנגד פניו מאוזן לאוזן ויניח הפרע. ולא יבנה מקומות כבנין היכלות של עובדי כוכבים כדי שיכנסו בהם רבים, כמו שהם עושים.
הגה: אלא יהא מובדל מהם במלבושיו ובשאר מעשיו. וכל זה אינו אסור אלא בדבר שנהגו בו העובדי כוכבים לשום פריצות, כגון שנהגו ללבוש מלבושים אדומים, והוא מלבוש שרים וכדומה לזה ממלבושי הפריצות, או בדבר שנהגו למנהג ולחוק ואין טעם בדבר דאיכא למיחש ביה משום דרכי האמורי ושיש בו שמץ עבודת כוכבים מאבותיהם, אבל דבר שנהגו לתועלת, כגון שדרכן שכל מי שהוא רופא מומחה יש לו מלבוש מיוחד שניכר בו שהוא רופא אומן, מותר ללובשו. וכן שעושין משום כבוד או טעם אחר – מותר" 
למעשה בעל השולחן ערוך מביא את דברי הרמב"ם ביחס לאופנת הגויים (לבוש ותספורת) ואת למעשים המוזכרים במדרש (שראינו בספר החינוך) ביחס לבניין מקומות כינוס כמו של עובדי עבודה זרה. הרמ"א מציין את דברי המהרי"ק כדי להבחין מהם המעשים האסורים לעומת מעשים שאין בהם איסור, אך מוסיף שהסיבה שיש להימנע ממנהגים שאין בהם טעם ברור הוא מחשש שיש בהם "שמץ עבודת כוכבים מאבותיהם". לאור זאת, יתכן שבמקרה של מנהג שאין בו טעם אך גם ברור שאין בו שום נגיעה לעבודה זרה שהמהרי"ק היה אוסר משום "חוקות הגויים" ואילו הרמ"א היה מתיר. 
לעומת המהרי"ק, הגר"א (יו"ד קעח, ז) מחמיר יותר ואוסר כל מנהג שאם לא היינו לומדים אותו מן הגויים, לא היינו עושים אותו (גם אם יש בדבר היגיון ותועלת ואין בכך מעשה פריצות). אבל דבר שהיינו עושים או לובשים אותו גם אם הגויים לא היו מחדשים אותו, הינו מותר:  
".. רק דוקא ללמוד מהם אסור וכמש"ש כיון דכתיב לא מינייהו גמרינן ול"ד משום דכתיב באורייתא אלא כל דבר שהיינו עושין זולתם מותר וכן במלבושים אבל כל שלובשין מלבוש המיוחד להם אסור.. אבל מלבוש שהיינו לובשין בלא"ה מותר.מסביר השרידי אש בשו"ת חלק ב סימן מ – מסייג את הגר"א שלא כל דבר שיש לו טעם מותר, כי הוא כותב שכל דבר שהיינו עושים גם בלעדיהם (זולתם) יהיה מותר. ונגינה בבית הכנסת לא היינו עושים בלעדיהם, כך שמי שעושה זאת מוכיח עליו שרוצה להידמות לגויים".
ראינו שתי גישות לאיסור "בחוקות הגויים", כאשר גישת המהרי"ק היא שאיסור כולל רק דברים אשר התועלת שלהם לא ברורה או שהוא קשור למנהגים של פריצות וגישת הגר"א אשר כוללת באיסור כל דבר שלומדים אותו מן הגויים ולא היינו ממציאים בעצמנו לולי הם, גם אם יש בו תועלת ואין בו פריצות. 
לגבי הנזם, מדובר באופנה עתיקה שכבר הוזכרה בתורה ולכן קשה לומר עליה שהיא אופנה דווקא של הגויים שלא היינו מחדשים אותה בימינו לולי הגויים. יש באופנת הנזם היגיון בכך שיש מי שרואה בו יופי וקישוט לאישה ולכן אין לומר שהוא לא לתועלת. נשארת רק שאלה מבחינת דברי המהרי"ק האם נחשב שיש באופנה זו פריצות – יתכן שבתקופה בה הנזם לא היה נהוג אצל נשים יהודיות, אכן היה בכך משיכת תשומת לב יתירה ומסמלת פריצות. אך כיום, כשהאופנה כבר נפוצה גם אצל הדתיות, אין סיבה לומר שיש בכך פריצות. 
דוגמה נוספת לשאלה שלנו ביחס לאופנה עלתה בארה"ב במאה הקודמת. הרב משה פיינשטיין (אגרות משה חלק א, פא) כותב ביחס ללבוש המקבול בארצות הברית ושינוי הלבוש של יהודי פולין שהגיעו לארה"ב שאין סיבה לאסור את הלבוש המקומי כיון שלא נראה משום צד לומר שהלבוש הזה הוא מיוחד לגויים. הוא מדייק בדברי המהר"יק והגר"א שהלבוש האסור משום "חוקות הגויים" הוא לבוש שנוצר במיוחד בשביל הגויים אך לבוש שמלכתחילה נוצר בשביל גויים ויהודים כאחד אין בו איסור, אף אם הגויים לבשו אופנה זו תחילה ורק אחר כך היהודים גם התחילו להתלבש על פיה. האופנה הכללית שתיאסר היא אופנה שיש בה פריצות, שעצם הפריות הוא "חוקות הגויים" לדברי הרב. 
הרב עובדיה יוסף (שו"ת יביע אומר חלק ג יו"ד כה) עסק גם בשאלה זו ביחס לשאלת לבישת בגדים שחורים בזמן של אבל כפי שנהוג אצל גויים. הוא חולק על הפוסקים שיש בכך איסור מכיוון שזה מנהג גויים כיוון שלטענתו זה לא מנהג מיוחד דווקא לגויים ושיש יהודים שנוהגים כך. הוא מוסיף מספר מקורות למנהג הזה מקדמת דינן גם אצל היהודים. הוא כותב לגבי לבוש שחור ע"י החברא קדישא שאין בכך איסור מכיוון ש"מפני שעיקר כוונתם להראות סימני אבלות, ואין בזה פריצות וכדומה" (אך הוא לא חושב שנכון לשנות את המנהג הקיים). ### שאלה  
 אימי הקשישה והחולה גרה רחוק מאד מאיתנו, ועקב מצבה לא ניתן להשאירה לבד ללא ליווי. במשך השבוע יש לה עובדת, אך בשבתות אנו עושים תורנות והעובדת לא נמצאת. אנו רוצים שהעובדת תגיע סמוך לצאת שבת על מנת שנוכל להגיע לביתנו לפני חצות הלילה.
האם מותר לנו להזמין עבורה מראש מונית, למרות שידוע לנו שהנהג יהודי ומן הסתם יצא מביתו לצורך הנסיעה לפני צאת שבת? מדובר כמובן בנהג שאינו שומר שבת.
האם יש הבדל אם אנו מזמינים את הנהג המוכר לנו, או מזמינים מונית מתחנת מוניות כך שאיננו יודעים מי הנהג?
האם יש הבדל אם אנו נותנים לעובדת את פרטי הנהג ושהיא תזמין את הנסיעה?
תודה!
 . ### תשובה  
 שלום יקרה,
מבין השורות ניכרת המורכבות של המצב שבו אתם מצויים, 
אך עם כל זאת איני מוצאת פתח להתיר את הגרימה המכוונת לחילול שבת של יהודי אחר, כל עוד אין חשש לפיקוח נפש, אף שאינו שומר מצוות. בתנאים מסוימים תוכל העובדת הזרה לתאם לפני שבת עם נהג מונית גוי, שיסיע אותה.
כידוע, ישנו איסור מהתורה לבצע בשבת פעולות שונות, ונסיעה ברכב היא אחת מהן. כחלק מכלל המצוות (למעט שלוש החמורות ביותר של עבודה זרה, שפיכות דמים וגילוי עריות), גם מצוות השבת ואיסורי המלאכה נדחים מפני סכנת נפשות, שכן מצוות התורה ניתנו לאדם כדי שיחיה בהן, ולא שימות בהן (שבת קנא, ע"ב), 
במקרה שלכם הצורך בנסיעת הנהג בשבת הוא אינו למען אמך החולה, אלא עבור הנוחות שלכם ויכולת התפקוד במשפחה ובעבודה, שאין להקל בהן ראש, אולם אין בזה סיבה מספקת להתיר חילול שבת.
בנוגע להנאה מחילול שבת של יהודי אחר ('מעשה שבת'), ההלכה אוסרת זאת, וככל הנראה מדובר באיסור  חכמים. המשנה (תרומות פ"ב מ"ג) כותבת: המעשר והמבשל בשבת: בשוגג – יאכל; במזיד – לא יאכל, והגמרא  (שבת לח, ע"א, חולין טו, ע"א) מביאה את הדעות השונות בדבר, אך לכל השיטות אין היתר ליהנות בשבת ממלאכה שנעשתה במזיד, אולם מותר ליהנות ממנה לאחר צאת השבת, מלבד האדם שביצע את המלאכה בעצמו (שולחן ערוך אורח חיים שיח ס"א, משנה ברורה שיח ס"ה).
חשוב להדגיש, שהלכה זו עוסקת באדם המחוייב למצוות, ולא במי שעובר עליהן כאורח חיים, מפני שההנחה היא, שאין אדם חוטא עבור אחרים. במקרה שלכם מדובר בנהג מונית, שזו עבודתו הקבועה, והוא נוהג לנסוע בשבת באורח קבע. כאן אינו חל היתר ההנאה ממלאכתו במוצאי שבת, מכיוון שהיא לא נעשתה באופן אקראי וחד-פעמי, ובהנאה ממעשיו אתם הופכים בזה לשותפים לדבר עבירה, ומחזקים את ידיו להמשיך ולחלל שבת, יתר על כן, חילול השבת שלו ייעשה בפירוש עבורכם, ולא באופן סתמי, ולכן נאסר עליכם ליהנות מנסיעתו בשבת לבית אמך, כשם שאסורה ההנאה עליו (שו"ת הריב"ש סימן תצח, ט"ז על השו"ע סק"י, אור לציון חלק ב פרק ל, אות א, מנחת יצחק חלק ט סימן לט, ילקוט יוסף שבת ג סימן שיח סעיף א ס"ו, סעיפים עא-עו, שמירת שבת כהלכתה חלק ב פרק נט, ס"ט).
גם הזמנת מונית מתחנת המוניות אסורה, היות שרוב הנהגים מן הסתם יהודים, ואי אפשר להסתמך על כך, שאולי ישנו גם נהג נכרי בין יתר הנהגים, ושהוא זה שייסע. בנוסף לכך, אף אמירה לנכרי אסורה, גם כשהיא נעשית לפני שבת, וכשההנאה ממנה תחול לאחר השבת (רמב"ם שבת פ"ו, ה"א, שו"ע אורח חיים שז, סעיפים ב-ג, שו"ת מהר"ם מרוטנבורג סימן רב, ילקוט יוסף שבת חלק א סימן רמו סי"ב).
בנוגע להזמנת המונית על ידי העובדת עצמה, ההלכה אוסרת עלינו אמירה לגוי על מנת שיחלל שבת עבורנו, אף כשאומרים לו לפני שבת (שבת קכב ע"א, רמב"ם שבת פ"ו ה"א, שו"ע אורח חיים רעו ס"א), קל וחומר שאין היתר לגרום לגוי לעודד יהודי לחילול שבת עבורנו, ואף אם אין כאן לפני עיוור, שזו עבירה מן התורה, מפני שהיהודי מחלל שבת גם בלעדינו, לכל הפחות יש כאן סיוע לדבר עבירה ואולי אף הסתה לעבירה (הרחבה על כך תוכלי לראות בתשובות שכתבתי בנושא).
במקרים שבהם יש סיכוי לחילול שבת ע"י יהודי אחר, אשר נוהג כך באופן קבוע, ישנם פוסקים שהתירו למשל בתנאים מסוימים להשכיר לו בית, שישמש אותו לעסקיו, אך עדיין אין היתר לגרום ליהודי כזה לחלל שבת עבורנו (בנין ציון סימן טו, משיב דבר חלק ב סימן לא, ציץ אליעזר חלק יג סימן לט). ואף באמצעות גוי אין היתר לעבור על 'לפני דלפני' של הכשלת יהודי בעבירה (תוספות עבודה זרה טו ע"ב). 
מן הדברים הללו מובן, שאין אפשרות להיעזר בשירותי הסעה מנהג שייסע עבורנו בשבת. אך ניתן לדעתי שהעובדת הזרה תקבע לפני שבת עם נהג מונית גוי, שיבצע עבורה את הנסיעה, ובכך אין שום איסור, מכיוון שאף אחד מהם אינו מצווה על שמירת השבת. כמובן שיש להקפיד שהעובדת לא תגיע במהלך השבת עצמה, על מנת שלא תיהנו בשבת מנסיעתה, וכך למעשה הנסיעה תתבצע עבורה.
במקרה כזה מותר ליהודי לאמר לנכרי לעשות מלאכה עבור עצמו ועל דעת עצמו (בבא מציעא צ ע"א, הגהות מיימוניות שבת פ"ו ה"א, רמ"א סימן שז סכ"א), ועוד ניתן לצרף את סברת המקלים, כשהאמירה נעשית שלא בשעת המעשה וכשאין שינוי בגוף הדבר עצמו, כמו למשל בבישול, (מהרש"ם חלק ב סימן קפד),יתר על כן, יש אף מי שמתיר 'אמירה דאמירה' כאשר גוי אחד אומר לגוי אחר לפני שבת לעשות עבור היהודי (חוות יאיר סימנים מו, נג, חת"ם סופר אורח חיים ס, וחושן משפט קפה). נראה אם כן כי ניתן בהחלט להתיר לעובדת הגויה לתאם מערב שבת עם נהג גוי, שיסיעה לבית אמך, ויצא עוד לפני צאת השבת.
אני מאחלת לאמך ולכל המשפחה בריאות איתנה, שמחה ונחת.### שאלה  
 שלום, אני דתיה ושומרת תורה והלכה. לפני כמה חודשים פגשתי בלימודים בחור מסורתי והתחלנו להתקרב. הקשר שלנו התחזק מאד ואנחנו כבר מדמיינים את העתיד שלנו ביחד. החבר שלי מאמין אבל לא שומר הלכה, חוץ מדברים מאד בסיסיים כמו לא לנסוע בשבת ולא לערבב בין בשר וחלב (אבל כן משתמש באותם כלים). 
אנחנו מאד מאד אוהבים אחת את השני ולא רוצים לוותר על הקשר. אשמח לשמוע מכן המלצות והצעות איך אפשר לקיים זוגיות במצב כזה ואיך אוכל לשמור על מה שאני מאמינה בו בבית שיש בו גישות שונות לדת. 
 . ### תשובה  
 ערב טוב לך ותודה שפנית אלינו.
השאלה שלך מלאה באהבה – אהבה לבן זוגך ואהבה לה' יתברך. מרגש לקרוא שאלה כזו.
את מבינה את החשיבות של עיצוב החיים המשותפים של שניכם בצורה שתהיה נכונה לכם, שתיתן מקום לכל אחד מכם ויחד עם זאת תהיה יציבה ונינוחה. 
האמת היא, שהדרכה כפי שאת מבקשת לקבל מאיתנו לא ממש אפשרית. זאת משום שהמורכבויות והמצבים שבהם צריך הדרכה הם רבים ואינם צפוים, הם צצים תוך כדי החיים יחד ודורשים בירור בהתאם למצב ולהקשר שלהם. אי אפשר לתת הדרכה כזו מראש.
מה כן אפשר לעשות כרגע?
א. את יכולה וצריכה לעשות תהליך בירור עם עצמך. מהם הגבולות שלך בשמירת ההלכה? בהלכה יש רמות שונות של גמישות ושל חומרה. מה התחומים ההלכתיים בהם חשוב לך להקפיד על הדין הלכתחילי של דרך המלך? היכן תסכימי להתפשר יותר במידת הצורך? כך תדעי כיצד לשאול את השאלות ההלכתיות שתזדקקו להן בהמשך, וכיצד להתמודד עם מצבים בהם יהיה פער בין ההלכה לבין מה שתוכלו להסכים עליו.  
ב. עליכם לברר יחד כזוג. מהן עמדות בן זוגך? מה חשוב לו, ועל מה הוא מוכן לוותר? כיצד הוא ואת רואים סוגיות כגון טהרת המשפחה, שמירת הלכה בבית, חינוך ילדים, השתייכות לקהילה, וכו'.
לאור בירור זה, תוכלו להגיע לחיים המשותפים עם יותר מוכנות לפערים ולקונפליקטים שיתגלו. זכרו שלכל זוג יש קונפליקטים ומורכבויות, גם ללא פער דתי בין בני הזוג. תקשורת פתוחה וכנה, אמון הדדי ונכונות להיעזר יכולים להפוך את הקושי לצמיחה. חשוב מאוד שיהיה לך למי לפנות למענה הלכתי מפורט בכל שאלה, דמות שתכיר אתכם יותר עם הזמן ותדע לסייע באופן יעיל.
מאחלות לכם בנייה שלווה ושמחה של חייכם יחד, ושיהיה בניינכם עדי עד.### שאלה  
 שלום. אני רוצה לשאול שאלה בנושא צניעות (אני רוצה שרבנית, שמבינה בזה תענה לי על השאלה):
למה אנחנו הבנות, צריכות ללכת בצניעות? ב"ה אני הולכת בצניעות עם חולצה שלושת רבעי ועם חצאית מתחת לברך. אבל, אני לא מדברת על חצאית, אלא בעיקר על החולצה בקיץ. הבנים, לא צריכים ללכת עם חולצת שלושת רבעי בקיץ בשיא החום!!. ### תשובה  
  
תשובה
שלום רב,
תודה ששאלת. מקריאת השאלה אני שומעת את הקושי והתסכול ואני אפילו יכולה להזדהות.
הקושי הוא טבעי מאד והוא מעיד על רצון אמיתי וכנה שלנו, להראות באופן מותאם לסביבה וגם להישאר בגבולות נורמות ההלכה.
ביקשת ש"רבנית שמבינה בזה" תענה ואני לא יודעת אם אני עונה על ההגדרה אבל אני יכולה לנסות להציע לך כמה נקודות למחשבה.
לפני שאענה חשוב לי להביע הערכה גדולה אליך על זה שאת מקפידה להתלבש על פי הנורמות שחונכת עליהם למרות שאת לא מבינה בדיוק למה ובעיקר למרות הקושי. אני חושבת שזו עמדה מאד חשובה. עצם המחויבות שלך.
ומכאן לשתי השאלות-
שאלת שאלה אחד על חולצה עם שרוול 3/4 ושאלת שאלה אחרת על עצם קביעת ההלכה לנשים על ידי גברים. ברשותך, אענה על כל שאלה בנפרד ואתחיל מהשאלה השנייה:
 
בשונה מענייני הלכה אחרים בהם יש מסורות רציפות- משנה, גמרא, ראשונים ואחרונים, ענייני לבוש של נשים וגברים מופיעים באופן פחות מאורגן בסוגיות. נראה כי בסה"כ אנשים התלבשו בצורה מכובדת וצנועה. הדינים המופיעים הם איך אדם צריך להתלבש כשהוא עולה לתורה או מתפלל, האם מותר להתפלל מול אישה שאינה לבושה בצניעות וגם במקרי קצה של פירוק הנישואין כי יש שבירה של נורמות לבוש מקובלות.
ההלכה, שנלמדה ולכן גם נכתבה, לאורך הדורות על ידי תלמידי החכמים, שברובם היו כמובן גברים, הייתה קשובה להלך הרוח ולסיטואציות שנוצרו. כך קרה שבעת החדשה כשנורמות הלבוש בעולם המודרני מאד השתנו, נוצר גם צורך להגדיר גבולות. הגדרת הגבולות, איפה שהוא, היא קריטית, ונראה  שעם זה את מזדהה.
באופן הזה נוצר מצב שגם ענייני לבוש של נשים נכתב על ידי גברים. מהבחינה הזאת נושא זה איננו שונה מענייני הלכה אחרים שנכתבו.
אכן, יש ברכה גדולה שהיום נשים מעורבות יותר בעולם התורה ופסיקת הלכה (ואתר משיבת נפש לוקח בזה חלק) אבל אינני חושבת שכאשר רק גברים עסקו בנושא לא הייתה מודעות והבנה מסוימת בהתמודדות הנשית. (אנו פוגשים רגישות רבה של חכמים ופוסקים לאורך הדורות במגוון תחומים)
בנוסף, אי אפשר להתעלם מכך שיש בענייני לבוש הנשים, גם קשר לגברים. הסביבה שלנו סה"כ מעורבת, האנשים בעולם המודרני חיים לצד נשים שאינם נשותיהם והמוטיבציה לחברה צנועה יותר היא גם מוטיבציה של הנשים וגם של הגברים שחיים לצד הנשים.
אני מרגישה שהעיסוק בימינו בנושאים האלה נעשה מתוך הבנה, התחשבות ושגם נשים זוכות לקחת בו חלק.
(אגב, גם לבנים יש התמודדויות הלכתיות לא פשוטות בכלל. ההלכה לא פטרה אותם מהתמודדויות שלהם בגלל שהפוסקים היו גברים.
כמו כן, בשונה מטענתך שהגברים לא הולכים עם חולצות 3/4 ולכן יכלו כביכול להרשות לעצמם לפסוק לנשים, נראה לי שרוב הפוסקים ותלמידי חכמים לאורך הדורות האחרונים, הולכים גם הם עם שרוול גם בקיץ ולעיתים קרובות גם עם חליפה כלשהי בחום הקיץ, ודאי עם נעלים ומכנסיים ארוכים…)
 
לגופה של השאלה לגבי שרוול שמכסה את המרפק ולהבדל בין הלכות צניעות של גברים ונשים.
אכן יש הבדלים בין נשים לגברים גם בנורמות הלבוש. באופן טבעי יש הבדלים פיזיולוגים והורמונליים בין נשים לגברים. שימי לב למשל שבעולם מתירני, הנשים לבושות כמעט תמיד באופן חשוף יותר מהגברים.
(עוד בנושא הזה וההבדלים בין נשים לגברים בתחום הלבוש, אפשר למצוא בספר "אבוא ביתך" של הרבנים דוד ואברהם סתיו, בעמוד133- 135)
שאלת אורך השרוול מקורה בדברי הגמרא במסכת כתובות דף ע"ב על כך שאין לאישה לחשוף את זרועותיה בפני רבים. לפי רוב הפוסקים- זרוע זה החלק שבין הכתף למרפק ולא כל היד (יש פוסקים שסברו שזה כל היד). לגבי המרפק עצמו- גם פה, אפשר להחמיר ולכסות את המרפק ואפשר להקל ולכסות רק עד המרפק.
היו מן הפוסקים שרצו ללמד זכות על מי שלא מכסה עד המרפק עצמו וסמכו על הכלל "טפח באישה ערווה" (ברכות דף כד) שמשמעותו שמה שאמור להיות מכוסה וגלוי פחות מטפח איננו נחשב לגילוי האסור. לפי זה גם אם השרוול איננו ממשיך עד המרפק, יש על מה לסמוך. רוב הפוסקים לא הקלו בכך אבל למי שכך נוהגת יש על מי לסמוך. ("הצנע לכת" עמ' 131 ועמ' 139 הערה 38; שיח נחום "כיסוי הזרוע לאשה" עמ' 363-4)
נראה שחז"ל ראו ערך בשמירה על צניעות הגוף והאיברים השונים. התפיסה כי הזרוע הוא חלק בגוף שיש לכסות, היא תפיסה שנותנת אמון בגוף, והבנה שיש בגוף איברים שאינם ראויים להיחשף בציבור.
כפי שאת שמה לב, שאלת מהו הגבול המדויק אכן נתונה לפרשנות ותלויה לפעמים בסביבה ובתקופה בה חיים, אבל עצם שימת הגבול משמעותי בעיני כולם.
את מוזמנת לקרוא עוד בנושא בתשובה נוספת שכתבתי באתר בנושא צניעות כאן.
 
בהצלחה רבה לך
אני מזמינה אותך להמשיך לשאול, לקרוא וללמוד.
קיץ טוב### שאלה  
 האם יש בעיה בשבת לשים או להסיר מאריך חזייה (משום תיקון כלי)?
 . ### תשובה  
 שלום,
תיקון כלי הוא תולדה של מלאכת מכה בפטיש. כך מפרש הרמב"ם מלאכה זו: "כל דבר שהוא גמר מלאכה חייב עליו משום מכה בפטיש. ומפני זה הגורר כל שהוא או המתקן כלי באיזה דבר שיתקן חייב". (שבת כג,ד). כלומר האיסור חל על יצירת כלי או פעולת סיום יצירתו וחיזוק כלי שהתקלקל להחזירו למצבו התקין.
במאריך חזייה אין יצירת כלי, שהרי הוא כבר כלי בפני עצמו, אבל יש לדון האם יש בחיבורו לחזייה משום מלאכת תפירה. כפי שנראה להלן בהרחבה, בחיבור חתיכות בד שנועדו לחיבור והסרה (וכן פתיחה וסגירה), בשונה מתפירה, אין איסור ומותר לחברן. 
 
מלאכת תפירה נלמדת ממשנה במסכת שבת (עד,ב) "והתופר שתי תפירות". ושואלת הגמרא מדוע שתי תפירות ייחשבו מלאכה אם הן אינן בר קיימא: "והא לא קיימא! אמר רבה בר בר חנה א"ר יוחנן והוא שקשרן". מסביר רבה בר בר חנה שהאיסור הוא כאשר הוא קשר את שני ראשי החוט שאז הם בר קיימא (רש"י). מכאן אנחנו מבינות שיש עניין דווקא בתפירה שמטרתה לחבר שני חלקי בד לחיבור קבוע. פוסק הרמב"ם "התופר שתי תפירות חייב. והוא שקשר ראשי החוט מכאן ומכאן כדי שתעמוד התפירה ולא תשמט. אבל אם תפר יתר על שתי תפירות אף על פי שלא קשר חייב שהרי מתקיימת התפירה" (הלכות שבת י,ט). תולדה של תפירה היא הדבקה שמטרתה דומה לתפירה. 
אבל בדבר שמעיקרו דרך שימושו הוא לסגירה ולפתיחה מחדש, כגון כפתורים או רוכסן, אין איסור תופר. כותב הרב נויבירט בשמירת שבת כהלכתה בשם הרב שלמה זלמן אויערבך שכן ההלכה גם אם מתכוון להשאיר את הרוכסן סגור לזמן ממושך (פרק טו הערה רלב*). הוא מתייחס גם למקרה של "הידוק שני חלקי בד באמצעות פסים שהצדדים המחוספסים שלהם מתהדקים זה בזה מאליהם וכן מותר להפריד אותם זה מזה" (שם סעיף עח). אני מבינה שכוונתו למה שאנחנו מכנים סקוטש והוא כותב בהערה שה"פסים" המדוברים הם בדיוק כמו מאריך החזיה: "ואין בו משום תפירה אלא רק כרוכס שתי לולאות ברזל זו בזו או שני כפתורי לחץ זה בזה". כך שלמסקנה במאריך חזיה אשר אין בו חיבור של קביעות אין בעיה לחבר או להסיר אותו בשבת. 
בברכה### שאלה  
 שלום הרבנית. ### תשובה  
 אם הטענה היא שהתורה לא שוביניסטית, תורת חיים, רלוונטית תמיד וכו וכו, איך יכול להיות שיש דברים בהם היחס לנשים התורה מופלה לרעה לגמרי? ובאופן מדויק יותר בעקבות לימוד הפרשה (נשא), איך יכול להיות שאשה שבגדה באישה (האיש שלה) או אפילו רק חשודה על ידיו שבגדה בו, צריכה לעבור תהליך כל כך משפיל, מול כהן, כדי לגלות האם היא בגדה בכלל, לעומת גבר שגם אם אשתו תחשוד שהוא בגד לא יקרה לו כלום? ואמשיך במה שהתחלתי, אם אנחנו מאמינים שהתורה היא נצחית, ושזה לא רלוונטי רק לאותה תקופה, איך האשה במקרה הספיציפי מושפלת כל כך לעומת הגבר שלא יענש בכלל?
תודה רבה!
 
תשובה
שלום, 
אמנם את פרשת "נשא" קראנו לפני כחודש, אבל חשיבותה של שאלתך נשארת בעינה.
אתמודד עם שאלתך בכמה רבדים:
הפרשה בתורה: פרשת סוטה מתארת טקס יוצא דופן שאין דומה לו בתורה. עיקרו של הטקס הוא בעובדה שאין אפשרות לקיים משפט על פי המהלך המשפטי הרגיל, ולכן נדרשת התערבות אלוקית באמצעות טקס הנעשה על ידי הכהנים. הטקס יוציא לאור את האמת – אם אכן נאפה האשה או שחשדו של בעלה הוא חשד שווא.
בקריאת הפסוקים בתורה אנו מגלים שאכן, כפי שכתבת – הם כולם מכוונים כנגד האשה. קנאות האיש, בין אם היא מבוססת על עובדות ובין אם היא פרי דמיונו ורצונו לפגוע באשתו – נענית על ידי התורה כמוצדקת מכתחילה. גם אם יתברר שקנאותו קנאות שווא – הוא לא נענש על כך, אלא חוזר עם אשתו לביתו, וכנראה יתברכו בילד/ים. כפי שאת כותבת, אכן הטקס משפיל את האשה. אם חטאה – תמות כנראה, ואם לא חטאה – אין לה שום פיצוי! והאיש, פטור לחלוטין על חשדות השווא. יתרה מכך – אין טקס דומה לגברים, אם נשותיהם חושדות בהן בניאוף.
כשאנו פונות אל התורה שבעל פה – אל מסכת סוטה במשנה, אנו קוראות תיאור מפורט של כל מהלך הטיפול ב"סוטה".
ההבדל המשמעותי ביותר הוא שהטקס עובר מ"אות משמים" למהלך משפטי. המשנה פותחת בכך שרק אם יש ארבעה עדים, שני 'עדי קינוי', כלומר: עדים ששמעו את הבעל מתרה באשתו שלא תתראה עם איש פלוני, ובנוסף עליהם – רק אם יש גם 'עדי סתירה', שמעידים שהאשה "נסתרה" עם אותו איש פלוני למשך זמן מינימלי – אז בכלל יש מקום לטקס הזה. כלומר, יש כאן "נרמול" של המהלך. לא כל קנאות נענית מיד בקיום הטקס. יתרה מכך – אם האיש מקיים יחסי אישות עם האשה – הוא לא יוכל להביאה לטקס, ואם הוא חשוד גם כן כנואף – לא יתקיים הטקס.
החידוש הגדול של המשנה הוא שהאשה יכולה לסרב לטקס ולהגיד "איני שותה" ואז על האיש לגרש אותה, והיא, כסוג של קנס, תאבד את כסף כתובתה.
המשנה מציינת אפשרות מרתקת ש"הזכות תולה לה" – שהמים המאררים מלכתחילה לא יוכלו לפעול על האשה שלמדה תורה, כי יש לה זכויות רבות.
כלומר – המשנה מצמצמת את תחולתו של הטקס והופכת אותו לקרוב יותר לתהליך משפטי, ופותחת פתח מילוט לאשה.
אמנם, יש לציין שטקס השקיית הסוטה המתואר במשנה הינו אלים ופוגעני ביותר, ואלו מעשים שאינם הולמים כלל את דרכי הענישה המקובלות אצל חז"ל ואת הצניעות שהם נוהגים גם כלפי מי שראוי לעונש גופני. פרופ' ישי רוזן צבי בספרו "הטקס שלא היה", ניתח את המשניות גם מבהיבט זה, ומציע שהטקס המתואר בהן אינו תיאור של מציאות ריאלית, אלא הוא מעין תיאור פנטסטי שמציג תפיסה כלפי נשים – הסכנות הטמונות בהן וחוסר היכולת להתמודד אתן.
האם באמת מדובר ב"טקס שלא היה"? קיימות שתי עדויות המשיחות "לפי תומן" על קיומו של טקס כזה (מסכת עדויות פרק ה משנה ו ומדרש תנחומא נשא, ו) אבל הן מספרות על דבר שהיה לפני דורות רבים, ואולי גם שם אין זה אלא משל.
 וכאן המקום לשאול: האם הפיכת הטקס מ"התערבות אלוקית" לעשיה אנושית כפי שמתוארת במשנה, הוא "לטובת האשה" או לרעתה? האם התורה שבעל פה משיבה לשאלותיך, לשאלות שהנושא הזה מעורר.
הטקס המתואר במשנה דומה לזה שבתורה בשני נושאים:
     ההיבט המגדרי – מיקום האשה והמצופה ממנה ומיקום האיש ושלטונו בה.
     מרכזיותו של הכהן והמקדש, כשהאיש אין לו כל מעמד וכל תפקיד בטקס.
המשנה מוסיפה "לרעתה" של האשה את הפומביות המופגנת, את המעשים הנעשים בה, את השפה שבה מדברים אליה ועליה – עם אסוציאציה לפסוקים הקשים מיחזקאל פרק כ"ג:
(כה) וְנָתַתִּי קִנְאָתִי בָּךְ וְעָשׂוּ אוֹתָךְ בְּחֵמָה אַפֵּךְ וְאָזְנַיִךְ יָסִירוּ וְאַחֲרִיתֵךְ בַּחֶרֶב תִּפּוֹל הֵמָּה בָּנַיִךְ וּבְנוֹתַיִךְ יִקָּחוּ וְאַחֲרִיתֵךְ תֵּאָכֵל בָּאֵשׁ: (כו) וְהִפְשִׁיטוּךְ אֶת בְּגָדָיִךְ וְלָקְחוּ כְּלֵי תִפְאַרְתֵּךְ: (כז) וְהִשְׁבַּתִּי זִמָּתֵךְ מִמֵּךְ וְאֶת זְנוּתֵךְ מֵאֶרֶץ מִצְרָיִם וְלֹא תִשְׂאִי עֵינַיִךְ אֲלֵיהֶם וּמִצְרַיִם לֹא תִזְכְּרִי עוֹד:…   (לב) כֹּה אָמַר ה' אל' כּוֹס אֲחוֹתֵךְ תִּשְׁתִּי הָעֲמֻקָּה וְהָרְחָבָה תִּהְיֶה לִצְחֹק וּלְלַעַג מִרְבָּה לְהָכִיל: (לג) שִׁכָּרוֹן וְיָגוֹן תִּמָּלֵאִי כּוֹס שַׁמָּה וּשְׁמָמָה כּוֹס אֲחוֹתֵךְ שֹׁמְרוֹן: (לד) וְשָׁתִית אוֹתָהּ וּמָצִית וְאֶת חֲרָשֶׂיהָ תְּגָרֵמִי וְשָׁדַיִךְ תְּנַתֵּקִי כִּי אֲנִי דִבַּרְתִּי נְאֻם ה' אל': (לה) לָכֵן כֹּה אָמַר ה' אל' יַעַן שָׁכַחַתְּ אוֹתִי וַתַּשְׁלִיכִי אוֹתִי אַחֲרֵי גַוֵּךְ וְגַם אַתְּ שְׂאִי זִמָּתֵךְ וְאֶת תַּזְנוּתָיִךְ: … (מח) וְהִשְׁבַּתִּי זִמָּה מִן הָאָרֶץ וְנִוַּסְּרוּ כָּל הַנָּשִׁים וְלֹא תַעֲשֶׂינָה כְּזִמַּתְכֶנָה: (מט) וְנָתְנוּ זִמַּתְכֶנָה עֲלֵיכֶן וַחֲטָאֵי גִלּוּלֵיכֶן תִּשֶּׂאינָה וִידַעְתֶּם כִּי אֲנִי ה' אל': 
 מאידך חשוב לציין שהמשנה פותחת פתח לנסיגה של האשה. לאי הסכמתה. יש לה קול. חלש, אמנם, אבל נשמע! וזאת עושה הפיכת הטקס למהלך משפטי.
 באשר לחוסר השיוויון בין מעמד האשה למעמד האיש – נוכל ללמוד על דרישת איזון מן המדרש:
"איש איש כי תשטה אשתו", שנו רבותינו: אין המנאפים נואפים עד שתכנס בהם רוח שטות שכן כתיב: "כי תשטה אשתו", הרי למדנו לאשה, לאיש מנין? שנאמר (משלי ו) "נואף אשה חסר לב"! (תנחומא. נשא. ה)
 ועדין נותרת השאלה שלך – מה אנחנו לומדות ולומדים מהפרשה המופיעה בתורה ונשנית בתורה שבעל פה? מה נלמד על יחס לנשים, אל חוסר האיזון בדרישות מאיש ומאשה – כפי שהעלית בשאלתך.
 אציע כיוון עקרוני למחשבה, שמתחבר ללימוד גדול שלמדונו חז"ל מפרשת סוטה.
בפרשת סוטה כתוב: וְכָתַב אֶת הָאָלֹת הָאֵלֶּה הַכֹּהֵן בַּסֵּפֶר וּמָחָה אֶל מֵי הַמָּרִים (במדבר ה, כג) אמר ר' ישמעאל: גדול הוא השלום, שמצינו שויתר הקב"ה על שמו שנכתב בקדושה שיימחה על המים, כדי להטיל שלום בין איש לאשתו. (מסכת דרך ארץ).
המדרש הזה מלמד אותנו מה מטרת התורה. כאשר התורה נותנת הוראות מה לעשות כשבעל מקנא לאשתו, היא אינה מציירת מציאות אידיאלית אלא התמודדות עם מציאות קיימת. ואנחנו צריכים לשאול את עצמנו איזו אפשרות אלטרנטיבית מבקשת התורה לשלול.
הרי לא מדובר כאן במצב של "אין שלום", אלא במצב קשה של קנאות עזה. ובאה פרשת סוטה להבטיח דבר בסיסי הרבה יותר משלום בית – למנוע מן הבעל להיות 'הרשות השופטת' 'והרשות המבצעת' כלפי אשתו, מציאות שלצערנו הגדול קיימת גם  בימינו – שלילת חירויות, אלימות, ועד כדי נטילת חיים של נשים על ידי בעליהן הקנאים.
התורה באה לשלול 'סגירת חשבון' בחצר האחורית של הבית. המטרה היא להוציא את סערת הקנאה החוצה – למקדש, לחברה, לזקנים, לכהן. זה לא תהליך משפטי המברר את סיבות הקנאה. במצב הזה, בתוך הסערה, הן פחות חשובות. ההוצאה החוצה מבטיחה סוג של משפט או בירור, שעד כמה שהוא קשה לאוזן מודרנית הוא עדיף עשרת מונים ממה שעלול לקרות בתוך הבית. המטרה הראשונית והמרכזית  – להוציא את הזעם והקנאה מהבית, לציבור ולאור. 
יש בכך הגנה על האשה חסרת הכח והמעמד מול מי שעלול לחשוב כי בידיו ההכרעה האם אשתו, אותה הוא רואה ככפופה לו, זכאית להמשיך לחיות. קנאתו תבוא על סיפוקה באמצעות המעמד הציבורי והקהל, אותו הוא רואה כעומדים לצידו, אבל – עצם הבאתה למקדש מוציאה אותו מחזקתו ואין לו כל מקום בכל הטקס.  ואולי כך ישכח זעמו, ואולי כך מצילים חיים. על התורה נאמר פעמים רבות "דבר הכתוב בהווה", כלומר: התורה מתייחסת למציאות הקיימת, ולא למציאות אידיאלית שאינה קיימת.   
ואוסיף ואומר: הלוואי שגם בימינו, כל איש שמקנא לאשתו היה פונה בשעת זעמו לעו"ס, למשטרה, לרב  או לכל גורם חיצוני!  אולי היו פחות מקרי רצח נשים בתוך המשפחה בכל שנה. ואז אולי אפשר היה גם להתפנות לטיפול ארוך בסיבות הזעם והקנאה.### שאלה  
 1. האם אישה רווקה גם מחוייבת בהלכות נידה?
2. האם שמירת נגיעה (לא בהכרח ממקום מיני)  נובעת מהלכות נידה?
 . ### תשובה  
 שאלת האם גם אישה רווקה מחוייבת בהלכות נידה. לצורך המענה נבחן את מקורן של הלכות אלו ומה היקפן. הלכות נידה מפורטות בתורה בויקרא פרק טו. בפרק זה מדובר על הגדרת האישה כנידה או זבה בהקשר של דיני טומאה, ללא כל קשר לחיי הנישואין, אלא ביחס לאפשרות להכנס לבית המקדש או לאכול בשר קודשים ושאר ההשלכות ההלכתיות להיותו של האדם טמא או טהור.
בויקרא פרק יח פסוק יט נכתב: "ואל אשה בנידת טומאתה לא תקרב לגלות ערותה". כלומר, אותן הגדרות לפיהן האישה נטמאת כלפי הקב"ה משפיעות גם על האפשרות שלה לקיים יחסים, ובהיותה נידה היא ובן זוגה אסורים בקיום יחסי מין. הפסוק לא מדבר דוקא בזוג נשוי (כתוב "ואל אשה" ולא "ואל אשתך"), ומכאן שאיסור קיום היחסים עם אישה נידה אינו קשור דוקא לנישואין. היציאה ממצב הנידה היא רק ע"י ספירת שבעה נקיים וטבילה. אמנם הפוסקים אסרו על אישה רווקה לטבול[1] ולכן הרווקות בימינו אינן יכולות לצאת  ממצב הנידה.
שאלת האם חובת שמירת נגיעה נובעת מהלכות נידה. דיני הרחקות בכלל, ובתוכם גם איסור נגיעה, נלמדים מאותו הפסוק בויקרא יח,יט שצוטט לעיל[2].
מטרת ההרחקה היא להוות סייג לאיסור החמור של קיום יחסים בזמן שהאישה נידה, שעונשו כרת מדאורייתא. טעמו נובע מתוך הבנה שקשה מאד לשים גבול למשיכה המינית ברגע שישנו מגע כלשהו בין בני הזוג[3]. לפי הבנה זו גם נגיעה שאינה מינית אסורה, כי היא יכולה להפוך בקלות רבה לנגיעה מינית[4].
כפי שאיסור קיום יחסים עם אישה נידה המוזכר בפסוק אינו קשור דווקא לבני זוג נשואים כך גם איסור הנגיעה. מכאן המקור גם להלכה הקרויה בימינו "שמירת נגיעה" בין בנים לבנות בכלל[5]. יש לציין שבין בני זוג נשואים ישנן הרחקות נוספות על איסור המגע (כמו איסור העברה מיד ליד, איסור אכילה מאותה צלחת ועוד). הרחקות אלו מובנות לאור הקשר הרגשי הקיים בין בני הזוג והמגורים המשותפים באותו בית, היוצרים אינטימיות גדולה ביניהם, ולכן יש צורך בסייגים רבים יותר כדי לא להגיע לאיסור של קיום יחסים בזמן נידה.
בנוסף, לזוג נשוי מותר להתייחד – כלומר לשהות ביחד לבדם בפרטיות – דבר האסור בין גברים ונשים שאינם נשואים. היתר זה אינו משתנה גם כאשר האישה נידה, וכאמור לעיל הוא חיוני לניהול התקין של הבית. מצד שני הוא מחייב תשומת לב רבה יותר לא להגיע לעבור על ההלכות שהוזכרו לעיל.  ניתן לומר אם כן שאמנם דיני הרחקות בזוג נשוי חמורים יותר  מאשר אצל פנויים מבחינה אחת, אך קלים יותר מבחינה אחרת.
נועה
 
 
[1] על פי דברי הריב"ש, המובאים בסוף דברי הב"י ביורה דעה סימן קפ"ג, וכך פסק הרמ"א, בשו"ע שם.
[2] כבר בחז"ל ישנה מחלוקת האם האיסור נלמד ישירות מהפסוק או לא. לפי הספרא (פרשת אחרי מות פרשה ט) ולפי אדר"נ (נוסחא א פרק ב)  האיסור נלמד מהתורה, מהמילים "לא תקרב", ולכן מדובר באיסור דאורייתא. אמנם חומרתו פחותה מאיסור קיום היחסים בזמן שהאישה נידה, כיון שאיסור הקרבה הוא איסור לאו ואיסור קיום היחסים הוא איסור כרת, אך עדיין שניהם מדאורייתא. לעומת זאת רבי פדת בגמרא שבת י"ג ע"א, סובר שאיסור הקרבה בזמן שהאישה נידה הוא איסור דרבנן, שלמדו אותו כסייג לאיסור קיום היחסים. מחלוקת זו נמשכת בראשונים. השו"ע פסק שמדובר באיסור דאורייתא והרמ"א פסק שזהו איסור דרבנן (שו"ע יו"ד קצ"ה) למחלוקת זו ישנן השלכות הלכתיות במצבים מסוימים, אך לא לענינינו.
[3] "אין אפוטרופוס לעריות" (כתובות, י"ג ע"ב)
[4] באחרונים (המקור הוא בש"ך ליו"ד קצ"ה) ישנה הבחנה בין "נגיעה של חיבה", שמשמעותה היא נגיעה מינית, לבין "נגיעה שאינה של חיבה". לפי הש"ך, הרמב"ם סובר שרק נגיעה של חיבה אסורה מדאורייתא. האג"מ כתב שנגיעה שאינה של חיבה (כגון נגיעה הנדרשת לצורך סיוע, או לצורך בדיקה רפואית, או מגע אקראי הנגרם למשל כתוצאה מצפיפות במקום מסוים) אינה אסורה כלל. לפי פסיקה זו התירו חלק מהפוסקים לחיצת יד של נימוסין  בין גבר לאישה. לפוסקים כרמ"א, גם נגיעה של חיבה אסורה רק מדרבנן, ולכן גם הם יתירו אותה במצבים מסוימים (למשל, לחיצת יד של נימוסין במקום של הלבנת פנים. כשנוצרת סתירה בין איסור דאורייתא של הלבנת פנים לאיסור דרבנן – איסור דאורייתא גובר).### שאלה  
  בשבת בערב אבא שלי מברך אותי בפסוק "ישימך אלוקים כשרה, רבקה, רחל ולאה. יְבָרֶכְךָ ה' וְיִשְׁמְרֶךָ, יָאֵר ה' פָּנָיו אֵלֶיךָ וִיחֻנֶּךָּ, יִשָּׂא ה' פָּנָיו אֵלֶיךָ וְיָשֵׂם לְךָ שָׁלוֹם" וביקשתי ממנו לשנות את הפנייה מזכר לנקבה והוא ענה לי שבגלל שזה פסוק מלא אסור לשנות. האם בכל זאת כי זו ברכה לנקבה אפשר לשנות ולהתאים את הפסוק? ואם לא האם יש ברכה אחרת שאפשר לברך שאני ארגיש יותר מחוברת לברכה?
 . ### תשובה  
 שואלת יקרה
משאלתך ניכר שאת מתייחסת בכובד ראש לברכה שאת מקבלת מאביך ומייחסת לה משמעות, ועל כך תבורכי.
אכן, ניתן למצוא בדברי חז"ל והפוסקים בסיס לכך שאין לשנות את נוסח הכתוב בתורה, ובאופן מיוחד נכון הדבר בנוגע לפסוקי הברכה "יברכך ה' וישמרך". אבל דיוק בדברי חז"ל ובהלכה מראה שהקפדה זו לא חלה במקרה של ברכת הבנים כפי שהיא מתבצעת בלילות שבת בביתך. כלומר, במקרה של ברכת אב לבתו, מותר לשנות את נוסח הברכה מזכר לנקבה. 
אסביר את דברי: בפרק ד' במסכת מגילה, מונה המשנה (י') מספר עניינים הכתובים בתורה ובנביאים שלגביהם עולה השאלה האם ראוי לקרוא אותם בציבור. המשנה גם דנה בשאלה האם ראוי לתרגם אותם בזמן הקריאה לשפה המובנת לציבור הרחב, כפי שהיה מקובל בבתי הכנסת.  המשנה מזכירה, בין היתר, את מעשה ראובן, שקוראים ככתבו אך לא מתרגמים אותו, וכן את מעשה תמר, שקוראים ומתרגמים. לגבי ברכת כהנים אומרת המשנה "לא נקראין ולא מתרגמין", אבל הרי"ף והרא"ש מביאים נוסח אחר של המשנה לפיה "נקראין לא מתרגמין". כלומר, אין מתרגמים את ברכת כהנים כשהיא נקראת בציבור. מכאן אפשר להבין שיש זהירות יתרה בציטוט פסוק ברכת הכהנים, ומכאן יכולה להשתמע הפסיקה שאין לשנות את נוסחו של הפסוק מזכר לנקבה. הגמרא אומרת בקצרה שהטעם לכך הוא "משום דכתיב ישא", ורש"י מסביר שיש חשש שהשומעים את התרגום יחשבו שה' נושא פנים לעם ישראל, למרות שנאמר על ה' "לא ישא פנים". לענייננו, שימי לב שהמשנה דנה בקריאת פסוקים ובתרגום פסוקים לארמית בציבור. במקרה של ברכת אב לבתו בליל שבת, אין מדובר במעמד ציבורי, והפסוק נאמר בלשונו. לכן שני החששות האלו אינם מתקיימים. 
בפירושו לאותה גמרא מביא הרא"ש הלכה מהתוספתא במסכת מגילה שאומרת "הכתובה לרבים אין מכנין אותה ליחיד ליחיד אין מכנין אותה לרבים". כלומר, כשיש מילה בתורה, בנביאים או בכתובים שכתובה בלשון רבים אין לשנותה ליחיד, וכן להיפך. ההלכה הזאת, בתוספת ההקפדה המיוחדת על קריאת ברכת הכהנים בלשונה, היא הבסיס למי שפוסק שאין לשנות מזכר לנקבה במקרה של הברכה בליל שבת.
אבל הפוסקים לא הולכים בהכרח בדרך זו. הרמב"ם בהלכות תפילה מביא את איסור המשנה לגבי קריאה בתורה בציבור, ולא בכל ציטוט של הפסוק (ראי בהרחבה את כל המקורות המוזכרים כאן). הרמ"ה מדגיש שהאיסור בתוספתא לא לומר פסוק ביחיד כשהוא כתוב ברבים ולהיפך, נאמר ביחס לתרגומו של הפסוק ולא לעצם אמירתו. הרא"ש שהזכרתי לעיל מביא את רבנו יונה בהקשר של שינוי פסוקים מתהילים ומסייג את האיסור למזמור שלם. לעומת זאת מי שאומר פסוקים בודדים דרך תפילתו יכול לשנות מיחיד לרבים ולהיפך. בעקבות אלה, ובעקבות הסכמת רבנו ירוחם והטור, פוסק השולחן ערוך שהאיסור לשנות מיחיד לרבים ולהיפך נוגע למצב של קריאת הפסוקים, או לקריאת מזמור שלם, אבל בזמן שאומר פסוק "דרך תפלה ובקשה מותר." השולחן ערוך מתייחס בכך לשינוי הביטוי מספר ירמיהו "רפאני ה' וארפא", מלשון יחיד ללשון רבים בנוסח הברכה בתפילת שמונה עשרה "רפאנו ה' ונרפא."  המצב לגבי ברכת הכהנים מורכב משום שאפשר להבינו כפרשה בפני עצמה בתוך ספר התורה, ומכאן שבקריאתו הוא יוצא מכלל פסוק יחיד ויכול להיות נידון כפי שנידון מזמור שלם.
עד לימינו ההתייחסות לשינוי היתה קשורה רק להחלפת יחיד ורבים. בימינו, כשעולה השאלה לגבי אמירת הברכה בלשון נקבה, הפוסקים נחלקים. הרב יובל שרלו והרב דוד לאו עונים לשאלה זהה שאין לשנות את נוסח הברכה מזכר לנקבה, ולא מסבירים (ראי הרחבה), אך בפניה אישית בעקבות שאלתך, כתב לי הרב שרלו שמבחינת הדין של שינוי פסוקים אין בעייה לעשות זאת.  הרב יוסי בן ארזה התיר לאחותו שרה פרידלנד בן ארזה לברך את בנותיה, כלותיה ונכדותיה בברכה זו בלשון נקבה. הוא מסביר שהמנהג נפוץ בפיוטי הסליחות, "לשנות הגופים בציטוטי פסוקים כשהם נאמרים בדרך תפילה וברכה" הוא מוסיף שהוא לא מצא איש  מן הפוסקים שאוסר זאת. בנוסף הוא מציין שבמקרה של ברכת האב את ביתו לא נאמרת הפרשה כולה, אלא פסוק הברכה בלבד, במנותק מהפסוק הראשון והאחרון של הפרשה.
לסיכום, מצירוף כל המקורות יש להתיר את השינוי מלשון זכר ללשון נקבה בהקשר המסויים של הברכה של אביך אלייך מדי ליל שבת. ראינו שעל פי המקורות אפשר לשנות לשון של פסוק בהקשר של תפילה או פיוט, בתנאי שלא מדובר במזמור שלם. אמנם יש סיבה להיזהר דווקא בברכת כהנים, אך ברכת האב לבת לא מקיימת את התנאים שמחייבים את ההקפדה. אנו אומרים רק אחד מפסוקי הפרשה, ואין מדובר בקריאת התורה בציבור או בתרגום הפסוק. אך עם כל זאת, ישנם המורים לא לערוך את השינוי, וייתכן שאביך פועל מתוך עיקרון שאין להמעיט בערכו, והוא  המשך מנהג אבותיו. נראה לי שהכבוד למנהג האבות, וכבוד ההורים שלך, מהווים חלק מהשיקול כיצד להתייחס לברכה שאת מקבלת מאביך מדי שבוע, שבעז"ה תזכי לה עוד שנים רבות. אם את מרגישה שעדיין חשוב לך עדיין לקבל ברכה המיועדת לך, כאישה, תוכלי לבקש מאביך שיברך אותך בצירוף הברכות שנאמרו לרות המואביה ולרבקה אמנו: ברוכה את לה' בתי, (אחותנו את) היי לאלפי רבבה". 
אם יורשה לי, אולי כדאי לך להציע לאביך ללמוד איתו את המקורות המובאים בתשובה זו, ובמפורט בהרחבה. ייתכן שאביך יבין את חשיבות הנושא לגבייך ויתרצה. אך ייתכן כמובן שהוא ימשיך להחזיק בעמדתו. במקרה כזה תוכלי להחליט כאישה בוגרת, במשפחה שתקימי בעז"ה, כיצד תרצי לנהוג. ובינתיים, בבית הורייך תוכלי להתברך מברכת אביך, ובנוסף לכך לזכות בחוויית הלימוד המשותפת, וה' ישא פניו אליכם וישים לכם שלום. 
חנה השקס
 
הרחבה
שינוי פסוק בתפילת העמידה:
ירמיהו יז, יד: רפָאֵנִי ה'  וְאֵרָפֵא הוֹשִׁיעֵנִי וְאִוָּשֵׁעָה כִּי תְהִלָּתִי אָתָּה
תפילת עמידה: רְפָאֵנוּ ה' וְנֵרָפֵא, הוֹשִׁיעֵנוּ וְנִוָּשֵׁעָה,
משנה, מגילה ד,י.
מעשה ראובן, נקרא ולא מיתרגם. מעשה תמר, נקרא ומיתרגם. מעשה עגל הראשון, נקרא ומיתרגם. והשני, נקרא ולא מיתרגם. ברכת כהנים, מעשה דוד ואמנון, לא נקראין ולא מיתרגמין אין מפטירין במרכבה. ורבי יהודה מתיר. רבי אליעזר אומר, אין מפטירין בהודע את ירושלים.
תוספתא מגילה פרק ג הלכה כא 
כתב הנכתב ליחיד אין מכנין אותה לרבים לרבים אין מכנין אותה ליחיד רבי יהודה אומר המתרגם פסוק כצורתו הרי זה בדאי והמוסיף הרי זה מגדף. תורגמן העומד לפני חכם אינו רשאי לא לפחות ולא להוסיף ולא לשנות אלא אם כן יהיה אביו או רבו.
תלמוד בבלי מסכת מגילה דף כה עמוד ב
ברכת כהנים נקרין ולא מתרגמין, מאי טעמא? משום דכתיב ישא. מעשה דוד ואמנון לא נקרין ולא מתרגמין, – והא אמרת מעשה אמנון ותמר נקרא ומתרגם! – לא קשיא: הא – דכתיב אמנון בן דוד, הא – דכתיב אמנון סתמא.
רש"י מסכת מגילה דף כה עמוד ב
משום ישא – שלא יאמרו: הקדוש ברוך הוא נושא להן פנים, ואינן יודעין שכדאי הן ישראל לשאת להן פנים, כדאמרינן בברכות (כ, ב): לא כדאי הם ישראל לשאת להן פנים אני אמרתי ואכלת ושבעת וברכת (דברים ח) והן מחמירין על עצמן עד כזית עד כביצה.
ברכות דף כ, עמוד ב: 
דרש רב עוירא זמנין אמר לה משמיה דר' אמי וזמנין אמר לה משמיה דר' אסי אמרו מלאכי השרת לפני הקב"ה רבש"ע כתוב בתורתך (דברים י, יז) אשר לא ישא פנים ולא יקח שחד והלא אתה נושא פנים לישראל דכתיב (במדבר ו, כו) ישא ה' פניו אליך אמר להם וכי לא אשא פנים לישראל שכתבתי להם בתורה (דברים ח, י) ואכלת ושבעת וברכת את ה' אלהיך והם מדקדקים [על] עצמם עד כזית ועד כביצה:
רא"ש מסכת מגילה פרק ג סימן כד
ברכת כהנים נקראין ולא מתרגמין מ"ט משום ישא. מעשה אמנון ותמר לא נקראין ולא מתרגמין והא אמרת מעשה אמנון נקראין ומתרגמין לא קשיא הא דכתיב אמנון בן דוד הא דכתיב אמנון סתמא:
ת"ר כל המקראות הכתובים בתורה לגנאי קורין אותם לשבח … 
תוספתא (פ"ג) הכתובה לרבים אין מכנין אותה ליחיד ליחיד אין מכנין אותה לרבים. מצאתי בשם הר"ר יונה ז"ל דוקא כשקורא אדם כל המזמור או כל הענין כסדר אבל המתפלל ואומר פסוקים הנה והנה יכול לכנות מיחיד לרבים ומרבים ליחיד ומלתא דסברא היא(י) ר' יהודה אומר המתרגם פסוק כצורתו הרי זה בדאי והמוסיף ה"ז מגדף (קידושין דף מט א) כגון ויראו את אלהי ישראל אם תרגמו כצורתו וחזו ית אלהא ישראל ה"ז בדאי דכתיב כי לא יראני האדם וחי ואם הוסיף מדעתו וחזו ית מלאכא דאלהא דישראל ה"ז מגדף אלא כתרגום אונקלוס וחזו ית יקרא דאלהא דישראל(כ) תורגמן העומד בפני חכם אינו רשאי לא לפחות ולא להוסיף אא"כ הוא אביו או רבו [סנהדרין קה ב] דאין הרב מקנא בתלמידו מאלישע דכתיב ויהי נא פי שנים ברוחך אלי ולא האב בבנו מדוד שאמרו לו ייטב אלהים את שם שלמה משמך וגו':
רי"ף מסכת מגילה דף טז עמוד ב
תוספתא הכתוב לרבים אין מכנין אותו ליחיד ליחיד אין מכנין אותו לרבים ר' יהודה אומר המתרגם פסוק אחד כצורתו הרי זה בדאי והמוסיף הרי זה מגדף תורגמן העומד לפני חכמים אינו רשאי לפחות ולא להוסיף ולא לשנות אלא אם כן הוא אביו או רבו: סליקו להו הקורא את המגילה וסליקא לה מסכת מגילה
רמב"ם הלכות תפילה ונשיאת כפים פרק יב הלכה יב
ולא כל המקראות מתרגמינן בצבור, מעשה ראובן וברכת כהנים ומעשה העגל מן ויאמר משה אל אהרן עד וירא משה את העם וגו' ועוד פסוק אחד ויגף ה' את העם כולם נקראין ולא מתרגמין, ובמעשה אמנון במקום שנאמר אמנון בן דוד נקרא ולא מתרגם.
טור אורח חיים סימן קטז
… אע"ג דתניא כל הכתוב לרבים אין מכנין אותו ליחיד ליחיד אין מכנין אותו לרבים, וא"כ כיון שהפסוק הוא לשון יחיד – "רפאני ה' וארפא", היאך אנו אומרים אותו בלשון רבים? פירש הרמ"ה היינו במתרגם המתרגם הפסוקים אינו רשאי לשנות מיחיד לרבים או איפכא, והוא הדין נמי הקורא הפסוק ככתבו בזמן שמכוין לקרות, אבל פסוק של תפילה שאין כוונת הציבור לקרותו אלא להתחנן דרך תפילה ובקשה, הרי הן כשאר תפילות ורשאין לשנותם לפי צורך השעה, לפי ענין תחינתם ובקשתם. והרב ר' יונה כתב דווקא כשקורא כל המזמור או כל הענין כסדר אז אין לשנות, אבל כשמתפלל ואומר פסוקים הנה והנה, יכול לשנות מיחיד לרבים ומרבים ליחיד, ולזה נוטה דעת אדוני אבי ז"ל:
בית יוסף אורח חיים סימן קטז
אע"ג דתניא כל הכתוב לרבים אין מכנין אותו ליחיד וכו' תוספתא כתבוה הרי"ף והרא"ש בס"פ הקורא את המגילה עומד:
ומ"ש רבינו בשם הרמ"ה דהיינו במתרגם המתרגם הפסוקים כן משמע מתוך מ"ש שם בסמוך המתרגם פסוק כצורתו ה"ז בדאי אלמא דבמתרגם עסקינן:
ומ"ש בשם ה"ר יונה כתבו הרא"ש שם וכתב דמילתא דסברא הוא: ב"ה וכתבו ר"י בנתיב ב':
שולחן ערוך אורח חיים סימן קטז ברכת רפאנו
סעיף א: רפאנו ה' ונרפא אף על גב דהכתוב ליחיד אין מכנין אותו לרבים הני מילי בזמן שמתכוין לקרות אבל כשאומר אותו דרך תפלה ובקשה מותר. ומכל מקום אם אומר מזמור שלם אסור לשנות מלשון יחיד לרבים או להיפך (טור והרא"ש פרק הקורא עומד בשם הר"י):
שרה פרידלנד בן ארזה, מתוך: לך תפילתי ואני.
שרה פרידלנד בן ארזה מספרת על כך שהיא אומרת את פסוק ברכת הכהנים בלשון נקבה לבנותיה ונכדותיה בספרה "לך תפילתי ואני" שיראה אור בעז"ה בחדשים הקרובים בהוצאת כרמל. אני מודה לשרה ששיתפה עמי את סיפורה בטרם יציאת ספרה לאור.
הרב יוסי בן ארזה
בעקבות סיפורה של שרה יצרתי קשר עם אחיה, הרב יוסי בן ארזה, והוא כתב לי את פסיקתו באימייל אישי. 
הרב דוד לאו, שינוי נוסח פסוק בתפילה.
http://shut.moreshet.co.il/shut2.asp?id=50182 (נדלה, 17/7/22)
הרב יובל שרלו, ברכת הבנים.
http://shut.moreshet.co.il/shut2.asp?id=117588 (נדלה, 17/7/22)
הרב רחמים מאזוז, נוסח ברכת האב לבנות בליל שבת.
https://www.ykr.org.il/question/18594/ (נדלה, 17/7/22)
 עדות מעניינת מובאת על ידי הרב מאיר מאזוז, ראש ישיבות כסא רחמים ופוסק חשוב בעולם החרדי הספרדי. הוא מספר על קמע שכתב רבי כלפון משה הכהן (רבה הראשי של ג'רבה ומגדולי רבני תוניסיה, נפטר ב 1950) לנכדתו, ובו כתב את פסוק ברכת הכהנים אך לא ניקד אותו. לא ברור מדבריו שהוא מתיר לומר את הפסוק בלשון נקבה, אך ייתכן שהוא נותן מקום לפחות לכוון את האמירה לבת.
 ### שאלה  
 אני חובשת פאה ורציתי לדעת האם אפשר להשאיר בקדמת הראש מעט שיער מגולה באותו אופן כמו שראיתי באתר שלכם או שלפאה יש דין שונה.
בנוסף, הרבה פעמים בנושא הצניעות נהוג לנהוג לפי אותה חברה אליה האישה משתייכת. הבעיה היא שבשבילי ההגדרה הזו קצת מורכבת כי אני ובעלי כרגע במסע חיפוש ובירור המקום הדתי שלנו. כבר התרחקנו מהציבור הדתי בו גדלנו שהוא חרדל"י עם נטייה חזקה לחרדי וכיום מחפשים את הזהות והקהילה שמתאימים לנו.  אציין שאנחנו גרים ועובדים במקומות עם אוכלוסיה הטרוגנית לגמרי. 
השאלה שלי היא לפי אילו כללי צניעות אני צריכה להתלבש כי בכל חברה ותת חברה מקובלים דברים שונים, הן בכיסוי הראש, גרביים וכו…
בטבע שלי, אינני אדם מתריס ופרובוקטיבי, לכן בבית ההורים שלנו אנחנו מכבדים לחלוטין את דרך החיים שלהם, אבל כן חשובה לי האמת שלי.
 . ### תשובה  
 שלום יקרה,
ראשית בתשובה לשאלתך לגבי חשיפת שיער כאשר את מכסה את שערותייך בפאה לעומת הדין בכיסוי ראש אחר – לדעתי אין הבדל בין השניים. אם את מוציאה מעט שיער עם מטפחת או כובע, מותר להוציא את אותה כמות השיער כשמדובר בפאה.
לשאלתך בעניין מנהג המקום –
שאלת מנהג המקום היא שאלה מעניינת ומורכבת אך ראשית עלי לציין שאינה בהכרח רלוונטית לשאלתך.
אני שומעת ממך שאת ובן זוגל עוברים תהליכי שינוי, וכעת אינכם מרגישים שאתם משתייכים לקהילה באופן ברור. תהליך זה עשוי להיות מורכב מצדדים רבים, ולענייננו – הדבר מקשה על בחירת עמדה הלכתית שתנהגו על פיה למשל בעניין לבוש.
אני שומעת ממך שאתם משתדלים לכבד את הסובבים אתכם בתוך התהליך – זה לא פשוט בכלל וראוי לשבח.
אמנם אולי זה נשמע כמו שאלה של מנהג המקום, ואכן הלבוש מתייג אותנו, אך נשמע לי שבמקרה שלכם אין מנהג המקום מובהק. לכן נראה לי שהשאלה הראשונה שעליכם לשאול היא מה מותר על פי ההלכה. לאחר מכן אני מבינה שיש עוד מקום להתחבט כיצד תבחרו לנהוג בתוך גבולות ההלכה. על כך אין תשובה חד משמעית, אני מניחה שההכרעה תהיה מושפעת בין השאר בבחירות שתבחרו לגבי מקומכם בחברה הדתית. יתכן וזה יעזור לכם לבחור רב או רבנית שיהיו לכם לעזר בהכרעות אלו.
אוסיף כמה מילים לגבי מנהג המקום:
המשנה במסכת פסחים (פסחים פרק דק' משנה א') מתייחסת למנהגים שונים שהיו נהוגים במקומות מסוימים, כלומר מנהג המקום, ובדין של אדם העובר ממקום למקום. אף בשולחן ערוך מופיע שאדם שחי במקום מסוים מחויב על ידי קבלת הרבים במקום מגוריו (שולחן ערוך יו"ד רי"ד ב').
באופן כללי המציאות שלנו מאד שונה מן המציאות של הדרות הקודמים בעניין זה. אם בדורות הקודמים רוב אנשי מקום נשארו בו לאורך זמן, השתייכו אליו בצורה מובהקת ולכן הו מחוייבים למנהגי המקום  – היום הדבר שונה.
בכל מקום פיזי כמעט ימצאו אנשים ממוצאים מגוונים ובעלי מנהג שונים.
כאשר אנשם גרים באיזור עם מנהג המקום ברור – יש עניין שהמקומיים ישמרו על המנהג.
על פי כל האמור לעיל, וכפי שאת מספרת, אתם גרים באיזור מגורים ללא מנהג מובהק, את עובדת במקום עבודה ללא מנהג מובהק, ולכן נראה שהשיקולים שלך לגבי הלבוש שלך יכולים להיות פחות בדגש על מנהג המקום ויותר בדגש על הבירורים האישיים והמשפחתיים שאתם עוברים. הן ברמה ההלכתית והן ברמה הזהות הדתית.
מקווה שהתשובה היתה לעזר, אם תרצי להמשיך ולשוחח בעניין – בשמחה.
 
בכבוד רב,
רחל וינשטיין
 
לעיון נוסף בנושא מנהג המקום תוכלי לעיין כאן. ### שאלה  
 . ### תשובה  
 תשובה
שלום ומזל טוב,
אכן צריך לעשות בדיקות של הפסק טהרה וכל ימי שבעה הנקיים לפני השקיעה, כדי שתיחשב כבדיקת אותו היום לפי הלוח העברי. 
מכיוון שהפסק טהרה מציין את תחילת המעבר מחזקת הטומאה אל תהליך ההיטהרות, הוא צריך להיעשות לפני השקיעה, כדי שנספור שבע יממות מלאות עד לטבילה (בית יוסף יורה דעה סימן קפג).[1] וכן הבדיקות של שבעה ימי הנקיים צריכות להיעשות במהלך שעות האור, בבוקר ובערב לפני השקיעה ויש המסתפקות בבדיקה אחת ביום על פי הגמרא (נידה סח ע"ב), וכך פסקו ראשונים רבים (רמב"ם איסורי ביאה פ"ו הלכה כא – כב, בעלי הנפש שער הספירה והבדיקה סימן ב, רא"ש מסכת נדה פרק י סימן ה, רמב"ן נדה ה ע"א, אור זרוע חלק א – הלכות נדה סימן שמא, תורת הבית הארוך בית ז שער ה, שולחן ערוך יורה דעה סימן קצו סעיף ד, אף על פי שבסעיף א החמיר והצריך שתי בדיקות ביום), וכן נפסק לכתחילה לבדוק פעם אחת ביום בפסיקת הרב עובדיה יוסף (טהרת הבית סימן יג סעיף ה, ויביע אומר חלק ה – יורה דעה סימן טז).
ישנם פוסקים הסבורים, שאין שום אפשרות לבדוק לאחר השקיעה, ואף בדיעבד בדיקה זו לא מועילה (קובץ תשובות הרב אלישיב חלק ב סימן מב סעיף א, הרב קרליץ חוט שני הלכות נדה עמ' רמו).
אך אחרים מתירים בדיעבד כשעברו רק מספר דקות לאחר השקיעה, חלק מן המתירים תולים זאת בשעת הדחק וצורך גדול, או בנסיבות מיוחדות, כמו חשש לדחיית הטבילה בכמה ימים (חפץ חיים נדחי ישראל פרק מא סעיף ו, אגרות משה אורח חיים חלק ד סימן סב, באר משה (שטרן) חלק ב סימן סא, במראה הבזק ז, סימן ע), והדעה המקלה ביותר מתירה אף כשחלפו שלוש-עשרה דקות משקיעת החמה (טהרת הבית ב, עמ' רסה-רעד, ספר פועה כרך א עמ' 134, הרב שלמה לוי שערי אורה עמ' 133), זאת מטעמים שונים, כגון: ספק-ספיקא, הקושי בהגדרת זמן השקיעה המדויק, פערי הזמנים וההבדלים בין הלוחות השונים, וכאשר בני הזוג לא קיימו עדיין מצוות פרו ורבו.
חשוב לדעת, שאם תתקשי לבצע את ההפסק בסמוך לשקיעה (בעיקר בימי החורף הקצרים), או אם קיים חשש שתשכחי, יש באפשרותך לבצע אותו מוקדם יותר במשך היום, ואף בשעות הבוקר (רמ"א יורה דעה סימן קצו סעיף א), ולהתנות שאם לא תספיקי לבדוק שוב לפני השקיעה, תהווה הבדיקה המוקדמת את הפסק הטהרה שלך או בדיקת אותו היום של שבעה נקיים.
 שתזכי לקיים עם בן זוגך בית של הערכה ואהבה ושל חיבור להלכה,
עידית### שאלה  
 שלום רב,
אני סובלת ממחלה שגורמת לי לפעמים להרגשה רעה מאוד. חיצונית היא כמעט ולא ניכרת (חוץ מנפיחות של הבטן שנראית כמו בטן הריונית) לפני כמה זמן עליתי על אוטובוס מלא מתוך מחשבה שאעמוד בנסיעה. באמצע הדרך התחלתי להרגיש ממש רע. שאלתי מי מוכן לקום ולתת לי מקום לשבת כי אני מרגישה רע. אף אחד לא ענה לי ולא קם.
כשסיפרתי על כך לחברתי היא אמרה לי שהלכתית אין חובה להוציא כסף על המצווה הזו ולכן מי שמאבד כסף בגלל שקם ממקומו לא חייב לקום.. ### תשובה  
  
תשובה
שלום וברכה,
אני משתתפת בצערך ומאחלת לך רפואה שלמה.
ודאי שהתורה מחייבת אותנו לסייע לכל אדם סובל אולם לעיתים אנשים מתבלבלים בין מצוות שונות והשלכותיהן.
רבים מצטטים את הפסוק מפני שיבה תקום והדרת פני זקן כעילה לפינוי מקום לזקן באוטובוס. אף אנשים שאינם שומרי תורה ומצוות מכירים את הפסוק שבעבר נכתב בתוך האוטובוס עצמו.
כדאי אולי לעשות תחילה סדר במצוות שישומן בפועל יכול להיות דומה.
1. מפני שיבה תקום והדרת פני זקן. (ויקרא יט לב)
במצווה זו מצווה הצעיר לכבד את האדם הזקן. במצווה זו כלולה אף הקימה בפני אדם חכם ובפני הורים, בכל מקום שבו אתם נמצאים. היא ביטוי של כבוד ולא קשורה לאוטובוס. ברגע שהאדם המבוגר מתקרב יש לקום לכבודו. יש אחרונים[1] הכותבים כי בימינו המנהג הוא לא לקום לגמרי לפני זקן אלא רק לתת לו "הידור" בקימה מעט ולא קימה גמורה.
על מצווה זו אין חובה להפסיד ממון[2] ולכן מי שעובד תוך כדי נסיעה ואם יקום יפסיד כסף – אינו חייב לקום (ואם בעשותו כך – יפסיד כסף של אחרים – אינו רשאי לקום כלל)[3] אולם טוב יעשה אם יקום משום "ועשית הישר והטוב". כלומר לא להסתפק בחוק הכתוב אלא לנהוג לפנים משורת הדין בהתאם לחובות המוסר[4]
2. לא תעמוד על דם רעך
אוטובוס נוסע הוא מקום לא יציב במיוחד. עצירות פתאומיות עשויות לגרום למי שעומד באוטובוס לאיבוד שיווי משקל ולעיתים אף לנפילה. בעוד שרוב האנשים יתגברו על נפילה שכזו, יש אנשים שאיבוד שיווי המשקל ונפילה ממש מסוכנים להם ולכן מומלץ להם לשבת בזמן הנסיעה.
קשישים: נפילות בגיל מבוגר עשויות בהרבה מקרים לפגוע בניידות הקשיש לתקופה ארוכה ולאורך זמן אף לגרום למוות.
נשים בהריון: אישה בהריון, במיוחד בשלבים מתקדמים עשויה לאבד שיווי משקל בשל השינוי במבנה הגוף. נפילה בהריון עשויה בחלק מהמקרים לפגוע בהריון ואף בבריאות האישה ההרה ולגרום לתופעות כהיפרדות שיליה ועוד.
אדם המחזיק תינוק בידיו: עצירת האוטובוס עשויה לפגוע בשיווי משקלו. הוא ימהר להאיחז במשהו וישמוט את התינוק שבעבורו תהיה זו נפילה מסוכנת מגובה.
כל אלו, ועוד בעלי מוגבלויות, מוזהרים עליהם יתר הנוסעים בשילוט הממוקם באוטובוס כאנשים שיש לפנות עבורם מקום.
חוקים אלו אינם מוגבלים לישראל והם קיימים במקומות רבים בעולם. מי שאינו קם בפניהם, מלבד מה שהוא עובר על מצוות לא תעמוד על דם רעך, הוא עובר על כללי המוסר הבסיסיים של אומות העולם הכרוכים ביראת א-הים שכל חברה מתוקנת חייבת בה.
3. גמילות חסדים
כל אדם מצווה לגמול חסד עם רעהו. יש שכתבו שזו מצווה בפני עצמה ויש שכתבו שהיא תוספת לכל אחת מהמצוות. גמילות חסדים מתחלקת לגמילות חסדים בממון שזו היא מצוות צדקה וגמילות חסד בגופו כמו ביקור חולים והכנסת כלה.
נתינת מקום לאדם חולה באוטובוס הרי היא חלק מביקור חולים שכן היא מקלה מעט על חוליו.[5]
מצוות גמילות חסדים בגופו אין לה שיעור וחז"ל הפליגו בחשיבותה. [6]
במצווה זו אין הבדל בין גוי ליהודי[7] וכל מי שזקוק לחסד יש לעזור לו.
4. ואהבת לרעך כמוך , מה ששנוא עליך אל תעשה לחברך.
כשנשאל הלל הזקן ללמד את כל התורה במשפט אחד הוא אמר : מה ששנוא עליך אל תעשה לחברך. משפט זה אמר גם ר' עקיבא בצורה החיובית כפי שהיא מופיעה בתורה "ואהבת לרעך כמוך" זה כלל גדול בתורה.
אנחנו מצויים להסתכל על האחר בהשוואה לעצמנו. גם כאן כל אדם לו היה חלילה חש בכאב וצער וזקוק לשבת היה רוצה שיפנו עבורו מקום כך גם עליו לפנות מקום עבור מי שנראה שהוא סובל במיוחד אם הוא מבקש זאת במפורש.
5. מצד המבקש.
דבר אחרון , רוב המצוות לעיל מסורות ללב והאדם הוא הרואה לעיניים. גם אנחנו איננו יודעים בדרך כלל מה קורה אצל האדם שמולנו. אולי הוא לא קם כי גם הוא עצמו חש ברע. אולי גם לו מסוכן לעמוד ואין רואים זאת.
אמנם מי שיכול מצווה מצד כל מה שנכתב לעיל לקום ולפנות לך מקום, אולם אל לך לשפוט לחומרה אדם ספציפי שלא קם אלא למדי עליו זכות שגם לו יש קושי. ויהי רצון שהקב"ה ישלח מרפא לכל מיחושייך ומחלתך.
רחלי.
 
הרבנית רחלי אביישר לבל היא תושבת קיבוץ עין הנצי"ב ומרכזת הועדה הדתית בקיבוץ.
טענת רבנית בהכשרתה, בוגרת בית המדרש של בית מורשה בגמרא ובהלכה ולמדה הלכה בבית מורשה ובכולל הלכה של מדרשת עין הנצי"ב וישיבת מעלה גלבוע. לימדה במדרשת עין הנצי"ב במשך שנים רבות.
 
[1] ערוך השולחן יורה דעה סימן רמז סעיף י'.
[2] תלמוד בבלי מסכת קידושין דף לב עמוד ב
[3] שולחן ערוך סימן רמד סעיף ה.
[4] וכפי שכתב הרמב"ן: "… ולרבותינו בזה מדרש יפה אמרו זו פשרה ולפנים משורת הדין והכוונה בזה כי מתחלה אמר שתשמור חקותיו ועדותיו אשר צוך ועתה יאמר גם באשר לא צוך תן דעתך לעשות הטוב והישר בעיניו כי הוא אוהב הטוב והישר וזה ענין גדול לפי שאי אפשר להזכיר בתורה כל הנהגות האדם עם שכניו ורעיו וכל משאו ומתנו ותקוני הישוב והמדינות כלם אבל אחרי שהזכיר מהם הרבה כגון לא תלך רכיל (ויקרא יט טז) לא תקום ולא תטור (שם פסוק יח) ולא תעמוד על דם רעך (שם פסוק טז) לא תקלל חרש (שם פסוק יד) מפני שיבה תקום (שם פסוק לב) וכיוצא בהן חזר לומר בדרך כלל שיעשה הטוב והישר בכל דבר עד שיכנס בזה הפשרה ולפנים משורת הדין וכגון מה שהזכירו בדינא דבר מצרא (ב"מ קח) ואפילו מה שאמרו (יומא פו) פרקו נאה ודבורו בנחת עם הבריות עד שיקרא בכל ענין תם וישר (רמב"ן על ספר דברים פרק ו פסוק יח)
 
[5] וכך כותב הטור: וכיון שחלה האדם מצוה על כל אדם לבקרו, שכן מצינו בהקב"ה שמבקר חולים כמו שדרשו בפסוק "וירא אליו ה' באלוני ממרא" מלמד שבא אליו לבקר החולה, וסמכוה אקרא "והודעת להם את הדרך ילכו בה".
ומצוה גדולה היא לבקר, שמתוך כך יבקש עליו רחמים ונמצא כאילו מחיה אותו, וגם מתוך שרואהו מעיין בענינו אם יצטרך לשום דבר משתדל בו להמציאו לו ועושה שיכבדו וירבצו לפניו. (טור יורה דעה סימן שלה)
מקור דברי הטור הם בדברי הרמב"ן (תורת האדם, שער המיחוש) הכותב כך בעקבות דברי הגמרא (תלמוד בבלי מסכת נדרים דף מ עמוד א) המספרת על תלמיד שאיש לא ביקרו. לבסוף נכנס ר' עקיבא לבקרו וסעד אותו. (ומילא את צרכיו הגשמיים כדוגמת ניקוי ביתו) ובכך החיה אותו . יצא ר' עקיבא ודרש: "כל מי שאין מבקר חולים כאילו שופך דמים"
 
[6] אמירות רבות במשנה ובגמרא מפליגות בחשיבות החסד כדוגמת : "…על שלושה דברים העולם עומד. על התורה ועל העבודה ועל גמילות חסדים" (משנה. מסכת אבות פרק א משנה ב) ;
"תָּנוּ רַבָּנָן, בִּשְׁלֹשָׁה דְּבָרִים גְּדוֹלָה גְּמִילוּת חֲסָדִים יוֹתֵר מִן הַצְּדָקָה, שֶׁהַצְּדָקָה בְמָמוֹנוֹ, גְּמִילוּת חֲסָדִים בֵּין בְּמָמוֹנוֹ בֵין בְּגוּפוֹ. צְדָקָה לַעֲנִיִים, גְּמִילוּת חֲסָדִים בֵּין לָעֲנִיִּים בֵּין לָעֲשִׁירִים. צְדָקָה לַחַיִּים, גְּמִילוּת חֲסָדִים בֵּין לַחַיִּים בֵּין לַמֵּתִים" (תלמוד בבלי מסכת סוכה דף מט עמוד ב).### שאלה  
 היי אני שואבת חלב אם לתרומה לבנק חלב אם של מד"א. החלב מיועד לפגים. הנה הסבר:
Human milk is life saving for premature babies, helping prevent deadly infections & supporting their development. When babies can’t receive their own mother’s breastmilk, donor milk can make all the difference. As well as providing nutrition, human milk contains hundreds of components that help the brain to develop, the baby to grow normally, and the immune system to develop.
האם מותר לי לשואב בשבת עם משאבה חשמלית על טיימר? תודה רבה
 . ### תשובה  
 שלום וברכה,
המודעות לערכים התזונתיים החשובים שיש בחלב אם עבור התינוק גוברת והולכת. משום כך, אמהות רבות מעדיפות להיניק ולא לתת לתינוק תחליפי חלב. אולם, לא כולן זוכות ולא לכולן מתאפשר להיניק את תינוקותיהן ולשם כך הוקם בנק חלב שנועד לאגור חלב מאמהות שיש להן חלב מיותר, חלב שאינו מיועד לשימוש בנה של המינקת. תרומת החלב תשמש תינוקות או פגים אלו. בבסיסה תרומת החלב היא בגדר של הצלת נפשות ממש. אין ספק שהמעשה שאת עושה הוא מצווה גדולה. לא כל אחד זוכה להחיות נפש. אולם, השאלה שאת שואלת היא על שאיבת חלב בשבת לצורך נתינתו כתרומה לבנק החלב. נקודת המוצא לדיון בעניין זה נעוצה ביסודה בשאלה אם מותר לשאוב חלב בשבת.
האיסור לשאוב בשבת
במסכת שבת יש ברייתא הקובעת שחליבה אסורה בשבת (צה, א). הרמב"ם ציין שמדובר באיסור תורה (הלכות שבת פ"ח ה"ז). המקור לאיסור זה הוא במלאכת דישה, שמתייחסת לפירוק החיטה מן השיבולים. חכמים למדו שלמלאכה זו תולדה בשם "מפרק" והיא מתייחסת אף לסחיטה. למשל, סחיטת ענבים לעשות מן הנוזלים יין וזיתים לצורך עשיית שמן נחשבות לפירוק הדומה לפירוק החיטה מתוך השיבולים. ומכאן גם לחליבה שמאוד דומה לסחיטה לצורך שתיית המיץ. על כן, באופן עקרוני יש הבדל עצום בין יניקה ישירה שהיא מותרת. לבין שאיבה שהיא למעשה כחליבה ועל כן זו מלאכה שעל פניו היא אסורה. אלא שהיתר אחד לשאיבת חלב בשבת פורט כבר בגמרא. הגמרא מתייחסת לתינוק שידוע שלא יחזיק מעמד בחיים. תינוק כזה הוא מוקצה ואסור לטלטלו.[1] אולם, התירו לאמו להתכופף ולהניקו כדי למנוע מעצמה צער, מפאת הגודש של החלב (שבת קלה, א).מכאן הרחיבו בעלי התוספות את הדין, וכתבו כך:
מותר אפילו היא לחלוב עצמה ולהוציא חלב שבדדין…משום צער
יוצא מדברי בעלי התוספות שיש היתר לשאוב חלב במצב של צער. למרות שיש כאן איסור של דש. וכך נפסק בשולחן ערוך (אורח חיים סי' של, ח): "וכן היא בעצמה יכולה להוציא בידה החלב המצער אותה". אולם, המשנה ברורה מעיר שם שהיתר זה הוא בתנאי שהחלב לא נאגר ונשמר אלא מוזרם לאיבוד. הסיבה לדיוק הזה של המשנה ברורה היא שלמעשה, כל מלאכת דש ואיסור חליבה מתקיימים כששואבים את הנוזלים לצורך שימוש בנוזלים עצמם. אולם כשרוצים רק לרוקן מנוזלים ובנוזלים עצמם אין צורך (זו מלאכה שאינה צריכה לגופה). אם הדיון בנושא ייפסק כאן אזי התוצאה ההלכתית תהיה קשה ביותר. רק במצבים של צורך לרוקן את החלב מתוך צער יהיה מותר לשאוב חלב. ובלבד שיזרוק את החלב. אולם, כשהשאיבה לצורך התינוק הדבר יהיה אסור.
ההיתר לשאוב במצב פיקוח נפש ודרך השאיבה 
עם זאת, ברור שבמצבי פיקוח נפש אין זו שאלה ומותר לשאוב חלב. בהתאמה יש לדון אילו מקרים ייחשבו לפיקוח נפש. הרב נחום רבינוביץ' בתשובה שכתב בשו"ת שיח נחום כותב שיש להתיר שאיבה בשבת לצורך התינוק הפרטי של האם אפילו אם החלב יישמר לזמן ארוך עד שיינתן לתינוק:
הרואה יראה שכל זה אמור היה בימיהם, שהחלב לא היה ניתן לשומרו לאורך זמן ויתקלקל בזמן קצר. ואם לא היה תינוק לפנינו שיכול לינוק, התירו רק באופן שהחלב ילך לאיבוד. אולם בימינו נשתנתה המציאות לגמרי. ואפילו אין התינוק לפנינו כמו למשל, שהוא מאושפז בבית חולים והאם נמצאת בבית, או שהוא יזדקק מחר לחלב או לאחר זמן, ואז אפילו תניקהו אמו לא תספיק כמות חלבה לצרכיו, וכל שכן אם אין בו כח לינוק מאמו כי אם בבקבוק בלבד או שלא תוכל להיות אלו להניקו ישירות. וכיו"ב בכל המקרים הללו אין לאבד את החלב הנשאב עתה כי ניתן להקפיא אותו עד שיוכלו להשתמש בו למנוע סכנת התינוק. מעתה גם במקרה כזה יש וסכנת התינוק למחר תתיר כבר היום לחלוב את האם ולשמור על החלב עד לזמן שיזדקקו לו. וזה לא רק מותר אלא גם חייבים לעשות כך…[2]
תשובה זו נכונה גם במקרים אחרים שבהם האישה שואבת לטובת תינוק אחר, שהיא מעבירה לו מן החלב שלה באופן ישיר וללא תיווך של בנק החלב. התייחסות זו אל התינוק כנזקק ברמת פיקוח נפש נכונה כל עוד הוא מוזן מחלב אם ובממוצע מדובר בתינוק עד גיל 6 חודשים. שאיבה בשבת באחד משני מצבים אלו מוטב שתיעשה באמצעות משאבה חשמלית שכן במשאבה חשמלית אין צורך ללחוץ ולשאוב באופן אקטיבי את החלב. והכל נעשה על ידי המכונה. המשאבה תופעל באמצעות שעון שבת ובכך מתמעטות המלאכות האסורות שנעשות לצורך השאיבה.[3]
פיקוח נפש שאינו לפנינו
השאלה שלך מתייחסת לתרומה שאינה ישירה לתינוק מוכר וידוע אלא לבנק החלב שאוגר את החלב ומעביר אותו לנזקקים לו. אשר על כן, היה עלי לברר את המצב בבנק החלב, אם ועד כמה מדובר בפיקוח נפש או ספק פיקוח נפש. ומכך לגזור את הדין למקרה שאת מתארת. מבירור שערכתי עם ד"ר דינה צימרמן, מנהלת חטיבה לאם ולילד במשרד הבריאות שמכירה את דרכי התנהלותו של בנק החלב מקרוב. לדבריה, החלב שכל אישה שואבת לצורך תרומה אינו מועבר ישירות לבנק החלב. חלב זה נאגר בהקפאה על ידי האישה ונאסף ממנה רק כשמצטברת אצלה כמות מסוימת גדולה. לדבריה של ד"ר דינה צימרמן מדובר באיסוף של בערך פעם בשלושה חודשים. החלב שמגיע לבנק מעורבב עם חלב של נשים נוספות ונלקח לבדיקת תקינות ונקיות מזיהומים וכיו"ב. רק בשלב האחרון החלב עובר פיסטור ומועבר לנצרכים לו. לדבריה, הכמות הנשאבת בכל יום אינה משמעותית ולטענתה הימנעות משאיבה בשבת אינה משמעותית בהתבוננות הכללית.  
הנודע ביהודה נשאל לגבי ניתוח למת שהרופאים טענו שיוכלו ללמוד ממנו מידע נחוץ ובהמשך יימנעו מיתות דומות. האיסור שעמד על הפרק הוא ניוול המת אל מול הצורך של פיקוח נפש. הנודע ביהודה עושה חילוק בין פיקוח נפש ואפילו ספק פיקוח נפש (כשאיננו בטוחים שהאדם שלפנינו ידרדר למצב של פיקוח נפש, או איננו בטוחים אם הוא עדיין בחיים) שבשני המצבים אנו עוברים על איסורים לצורך פעולות הצלה. אולם, קובע הנודע ביהודה שכשפיקוח הנפש אינו לפנינו אלא לטווח הארוך יותר אין זה נחשב פיקוח נפש שדוחה איסורים (ראו: שו"ת נודע ביהודה, תניינא, יו"ד, רי). גם הרב הרצוג (שו"ת היכל יצחק, או"ח, רי) כתב שעל מצבים רחוקים (הוא דן במקרה של שלוש ספקות במצטבר) אין מחללים את השבת. בילקוט יוסף כתב בהערות בשם החזון איש שאם בכל מצב שרחוק מפיקוח נפש מיידי נתיר חילול שבת, הרי שנבוא להתיר פתיחת עסקים בשבת בטענה שהפסד כל הפרנסה ויבוא לידי פיקוח נפש. והוא מסכם שרק כשהסכנה כבר לפנינו בזה מחללים שבת, אבל אם אינה עדיין לפנינו אין בזה פיקוח נפש (ראו ילקוט יוסף שבת, ד סי' שכח הערה א). ובמקרה יותר דומה למקרה של שאיבת חלב והבאתו לבנק החלב- לגבי תרומת דם למאגר של בנק הדם כאשר הדם ברובו נועד למצבי פיקוח נפש. אולם, גם שם תרומות הדם עוברות בדיקות למרות הדחיפות והצורך, ונפסק שאין לתרום דם בשבת אם לא מדובר ב"חולה שלפנינו" (ראו: גולדמינץ, קיצור הלכות תרומת דם, המעין מט, ג (ניסן תשמ"ט) בעמ' 48). אם כן, גם במקרה של תרומת חלב כשאין מדובר בפיקוח נפש שהוא ממש לפנינו, אין לשאוב חלב אם בשבת כלל.
 
לסיכום
שאיבת חלב אם כרוכה באיסור דש
במצבי פיקוח נפש שלפנינו הותר לשאוב חלב אם בדרך שמצמצמת באיסורים (שימוש במשאבה חשמלית המופעלת על ידי שעון שבת).
בכלל מצבי פיקוח נפש שלפנינו נמצאים בנה של השואבת או כל תינוק אחר שאליו היא מעבירה ישירות את החלב. כל זאת, עד לגיל חצי שנה וגם בתינוק בריא.
תרומה לבנק החלב אינה בגדר של פיקוח נפש "לפנינו" ועל כן, לא הותר לחלל עליה את השבת.
שתזכי להרבה מצוות
מיכל טיקוצ'ינסקי
 
[1] כיום, כשלמעשה תינוקות כאלה מטופלים בפגיה ויש להם סיכוי טוב לחיות לא נוהגים כך. וכמו כן, גם אם יש פג מסוים שככל הנראה לא יחזיק מעמד מחללים עליו את השבת לפי פסיקתו של ר' שלמה זלמן אוירבך, שכיוון שמדובר בפגיה מרובת מטופלים והמטפלים לא יוכלו להבחין בין פגים שונים מחללים שבת על כולם ללא יוצא דופן.
[2] ובס' פאר הדור ח"ג עמ' קפ"ב מביא מכתב מהחזו"א זצ"ל דכיון שמותר השאיבה לתינוקות הצריכים לכך, והמה מצויים יותר מכל חולה שאין בו סכנה, והוא מציין שמשום כך אין בחלב גם איסור מוקצה לאחר שנחלב. וכך כתב גם הרב וואזנר בשו"ת שבט הלוי ח"ח סי' פ', בסוף התשובה.### שאלה  
 שלום,
האם ניתן להשתמש במשטח סיליקון לרידוד בצק לאפייה עם בצק שהוא חלבי ולאחר שטיפה להשתמש באותו משטח לרידוד בצק פרווה ללא חשש שייחשב "בחזקת חלבי"?
האם יש הבדל בין העדות?
תודה רבה
 . ### תשובה  
 שלום לך,
אחד הכללים החשובים בכשרות שנוגע לענייני כשרות הוא "כבולעו כך פולטו", כלל זה קשור לשימוש במקור חום שגורם לדפנות הכלי לבלוע את הטעם של התבשיל שמתבשל בו ולכן בשימוש הבא תהיה פליטה לתוך התבשיל. במידה והכלי בלע טעם של חלבי או בשרי, בשימוש הבא אפילו אם נבשל דבר שהוא פרווה הכלי יפלוט טעם חלבי או בשרי לתוך התבשיל. כפי שפתחנו, הפעולה הזאת קורית רק בשימוש בחום[1].
כשמשתמשים בכלי באופן קר בלבד, אין בליעה ולפיכך אין פליטה של הטעם. במקרה זה ההכשרה נעשית בצורת שטיפה בלבד, אם כך המשטח בו את משתמשת לא נעשה חלבי כשאת מרדדת עליו בצק שהוא חלבי וכל זמן שהקפדת לנקות אותו היטב ולהסיר כל שארית של הבצק החלבי מהמשטח – תוכלי מיד להשתמש בו לרידוד בצק פרווה ללא חשש.
הרחבה
מקור הביטוי "כבולעו כך פולטו" בדיונים המופיעים בתלמוד[2] כמה פעמים בהקשר לענייני כשרות, ובעיקר הכשרת כלים לפסח. בכל המקורות מדובר בהכשרת כלים באמצעות מקור חום – מים רותחים או אש, בדומה לדרך הבליעה והשימוש של אותו הכלי, שנעשה גם כן באמצעות מקור חום שהוא מים רותחים או אש.
הגמרא במסכת עבודה זרה מביאה ברייתא הקובעת את דיני השימוש בכלים שנלקחו מנוכרים והכשרתם. הדברים נכונים גם לשימוש רגיל בכלי שאנחנו חושבים שייתכן ונעשה בו איסור או בשאלה של שימוש באותו הכלי לשני צרכים שונים במטבח. ופה מופיעה ההנחיה לגבי כלים שנשתמשו בהם בשימוש קר.
ת"ר הלוקח כלי תשמיש מן העובדי כוכבים דברים שלא נשתמש בהן מטבילן והן טהורין דברים שנשתמש בהן ע"י צונן כגון כוסות וקתוניות וצלוחיות מדיחן ומטבילן והם טהורין דברים שנשתמש בהן ע"י חמין כגון היורות הקומקמוסון ומחמי חמין מגעילן ומטבילן והן טהורין דברים שנשתמש בהן ע"י האור כגון השפודין והאסכלאות מלבנן ומטבילן והן טהורין וכולן שנשתמש בהן עד שלא יטביל ושלא יגעיל ושלא ילבן (בבלי, מסכת עבודה זרה דף ע"ה עמוד ב)
כלומר, רק כלי שנעשה בו שימוש בחום יש בו חשש של בליעה ופליטה והעברת טעם לעומת כלי שנעשה בו שימוש קר שאז צריך רק לנקות היטב משאריות.
משטחי סיליקון ידועים בכך שהם חלקים ביותר, ולכן קל מאד לנקותם לשימוש חוזר בלי לחשוש שנשארו שאריות בחרכים או בפינות.
 
[1] או בכבישה, השרייה של משהו מעבר ל-24 שעות. על פי הכלל "כבוש כמבושל".### שאלה  
 . ### תשובה  
  
תשובה
שלום רב,
ישר כוח על השאלה החשובה ועל הרצון לברר את ההלכה. ריקוד הוא דבר נפלא ויצירתי, המאפשר ביטוי רגשי ורוחני, ומחבר בין גוף ונפש, והוא אף יכול להיות ממש שפה לא מילולית של תפילה, כפי שאמר דוד המלך "כָּל עַצְמוֹתַי, תֹּאמַרְנָה- ה', מִי כָמוֹךָ…" (תהלים ל"ה, י).
מחד, המקורות כמעט לא עסקו באופן ישיר בריקוד בפני גברים או של גברים ונשים יחד. מאידך, ברור שמדובר במעשה בו נעשה שימוש נרחב בגוף, ולכן מצריך התבוננות ועיסוק באופן בו ראוי לנהוג, ועל כן בפוסקים נידונו שאלות שונות בעניין ריקודים מעורבים.
הפוסקים אסרו בפשטות ריקודים מעורבים של גברים ונשים[2]. ריקוד מעורב הכולל מגע ודאי נאסר, וחלק מן הפוסקים שאסרו ריקודים מעורבים התייחסו בין היתר להכרח של מגע. אלא שחוג מחול מודרני רגיל אינו כולל מגע, ונראה שלעניין שאלתך המגע אינו מהווה בעיה המרכזית. בהלכה יש איסור על הסתכלות מכוונת של גברים בנשים, אין מדובר בראייה בעלמא, אלא בהתבוננות מכוונת כדי ליהנות[3], ונראה שזוהי הסוגיה המרכזית לענייננו. המחול אינו פעולה טכנית של הגוף כהליכה ושחייה, אלא של יצירה מתוך הגוף, המדגישה ומרכזת את תשומת הלב אל התבוננות בתנועת גוף. על כן בשונה מהתשובה אליה התייחסת בנוגע לשחייה, ריקוד הנעשה בשיתוף עם גברים הינו בעייתי, גם כאשר האישה לבושה בבגד צנוע[4]. אמנם ייתכנו ריקודים שאינם נושאים כלל אופי מיני, ונראה שבריקוד בעל תנועות פשוטות כדוגמת מה שנעשה במופעים בתנועות נוער ובבית הספר לעיתים, קשה לאסור באופן גורף, והדבר יהיה תלוי באופי הריקוד. אך שיעור ריקוד הוא מקום שנועד להיות משוחרר, בו נעשה ריקוד מתפרץ, ובעל תנועה מלאה, הנותנת ביטוי לתנועת הגוף ולרגש באופן חופשי, וכך צריך להיות. כפי שניכר משאלתך, את מודעת לכוחו של המחול ולהשפעתו על הנפש. דווקא בשל כך טוב שייעשה בחברת נשים, במקום ובאופן בו תוכלי אכן להיות חופשיה, בלא שתהיי מוגבלת בלבוש ובתנועה בשל הימצאות גברים במרחב.
 
לכן, לעניין שאלתך, מצד ההלכה יש לעשות מאמץ ולחפש שיעור מותאם לנשים, בו גם תוכלי לבטא את עצמך באופן מלא ומשוחרר ללא כל חששות. אמנם אני מודעת לכך שאיתור שיעור כזה ברמה ובסגנון המותאם לך אינו תמיד פשוט, אך מניסיון אישי שלי כמי שעוסקת במחול בעצמה, אני חושבת שאם מתרחקים קצת לאזורים שונים, ויוצרים קשר מראש עם המקומות בתקופת הרישום (גם אם אינם בהגדרה רק לנשים) בדרך כלל אפשר למצוא מקום מותאם שלא משתתפים בו גברים בפועל.
 
התייחסת בשאלתך לאישה הזקוקה לכך מצורך נפשי. לא פרטת לגבי המצב הנפשי, ולא ברור האם כוונתך לצורך כללי של שחרור כפי שידוע שפעילות גופנית עושה טוב לנשמה, או שמא מדובר במקרה בו יש התמודדות נפשית ייחודית, ואולי אף התקבלה המלצה מאשת טיפול להשקיע בריקוד. הדברים האמורים כאן הם ההלכה הפשוטה. אם אכן מדובר במצב ייחודי- חשוב לפרט יותר על מנת לקבל מענה מדויק והתייחסות אישית, בהתאם לנסיבות ולמקרה המדובר. לכן, אם תראי לנכון, להמשך בירור בעת הצורך את מוזמנת בשמחה לפנות אלינו להמשך שאלה להתייעצות אישית. 
מעין
הרבנית מעין דיטשר היא בוגרת בית המדרש לנשים במגדל עז, ומכללת הרצוג. בוגרת תכניות מורות להלכה של מתן השרון. מובילה רוחנית ומובילת מדרשה בתיכון אמי"ת רננים ובנוסף רקדנית ומורה למחול בבית מדרש יוצר, 'סטודיו גוונא'.
 
הרחבות
[1] לעיון בתשובה של הרבנית רחל וינשטיין כאן
[2] כך לדוגמא במקורות הבאים: בכלבו סימן ס"ו מביא בשם המהר"ם מרוטנברג: 'אמר רבינו מאיר מרוטנבורג, שמו חרם שלא יהיו אנשים ונשים במחול…', וכן בשו"ת זכרון יוסף סימן י"ז הדגיש את החובה על הרבנים למחות בדבר התופעה של ריקודים מעורבים, וכתב שיש לקבוע גדר שכן הדבר מוביל להרגל עבירה. הבן איש חי (סדרה א פרשת שופטים סעיף יח) הדגיש כי האיסור אינו רק לנשים וגברים לרקוד יחד, אלא אף בריקוד נשים בפני גברים יש בעיה של הסתכלות הגברים בנשים (כפי שנפרט להלן). ר' משה פיינשטיין כתב (בשו"ת "איגרות משה" אה"ע חלק ב, סימן יג): 'הנה בדבר ריקודים בתערובות אנשים ונשים, הוא דבר פשוט שאסור אף עצם הדבר…', ומדגיש כי מלבד איסורים אחרים העלולים לבוא מכך, יש בכך איסור של הרהור עבירה. וכן כתב הרב קוק (בשו"ת "עזרת כהן" סימן ל') נגד פריצת גדרי הצניעות של התורה, והדגיש דווקא את הכבוד לנשות ישראל המתבטא בכך.
(נציין כי המקורות הנ"ל מראים כי מחד מציאות של ריקודים מעורבים היתה מצויה, ומאידך אין מדובר בדבר המפורש בגמרא ובראשונים, אלא באיסורים שונים הנובעים מכך ושייכים בעניין. על כן בפוסקים מופיעים ביטויים שונים כ'חרם', 'גדר', יחד עם נימוקים בעניין החששות שבכך, והרבנים ראו זאת כחובה להתייחס ולמחות כנגד התופעה).
[3] הגמרא בברכות, דף כ"ד, עמוד א, עוסקת בעניין קריאת שמע וגדרי ערוה, ותוך כדי הדיון מתייחסת לאיסור הסתכלות בנשים אפילו ב'אצבע קטנה', שזהו מקום שוודאי רגיל להיות מגולה. ובדברי הרמב"ם (הלכות איסורי ביאה פרק כא, הלכה ב) מודגש כי זהו כאשר "ונתכוון להנות", ובלשון דומה פסק השולחן ערוך (אה"ע סימן כא סעיף א), כלומר מדובר בהתבוננות מכוונת של איסור ולא סתם בראיה בעלמא.
[4] נעיר רק כי אין הדבר אומר שבכל סיטואציה שבה יש מעגל נשים הרוקדות הן צריכות לחשוש לכך שיהיה גבר שיבחר להסתכל בהן. אף שלכתחילה נכון שתהיה מחיצה בעת ריקודי שמחה, כאשר מדובר בריקודי שמחה סטנדרטיים- אין איסור על הנשים לרקוד בנפרד גם בלא מחיצה, ובאחריות הגברים שלא להתבונן בריקודי הנשים. זאת לעומת מופע מחול בו ודאי גברים מתבוננים באופן מכוון בנשים הרוקדות, או במקרה הנידון כאן במסגרת שיעור בה משתתפים יחד גברים ונשים, כך שבהכרח יהיו סיטואציות בהן הגברים יצפו בנשים הרוקדות. ### שאלה  
 שלום
אני נמצאת ב"ה בחיים הרבה באינטראקציה עם תינוקות ופעוטות (בעבודה ובמשפחה) ורציתי לשאול האם יש בעיה לשיר לתינוקות שירים פשוטים (מן הסתם לשירי ילדים יש פרשנות שונה משירה רגילה) בנוכחות גברים בחדר.
תודה רבה
 . ### תשובה  
  
שלום לך,
את שואלת האם יש איסור בכך שתשירי לילדים קטנים בשעה שגברים נוכחים.
ראשית, נציין שהאיסור הבסיסי בעניין שירת נשים הוא האיסור להקשיב בכוונה לאישה שרה, והוא חל על הגברים. בכל מקרה אין עליך איסור לשיר, השאלה רק האם מותר לגבר להקשיב כשאת שרה. אמנם, מקובל שחלק מהנהגות הצניעות וההתחשבות במרחב הוא שנשים ימנעו מלשיר בסיטואציה בה זה כופה על גבר לשמוע. שיקול נוסף בשאלה שלך הוא המרחב המדובר – מרחב שבו את נמצאת בתפקיד כמטפלת בתינוקות ובפעוטות, שלא שרה סתם להנאתה אלא כחלק ממילוי תפקידה.
יש שני צירים לתשובה – 
הציר הראשון הוא מה היקף דין "קול באישה ערווה", והאם השירה התמימה שמכוונת כלפי ילדים קטנים היא אסורה בשמיעה.
הציר השני, במידה והשירה הזו אסורה על גברים בשמיעה, האם זה משליך עליך ומה עליך לעשות בנוכחותם.
לפני שנפרט ונראה את שתי הגישות, נקדים ונאמר את המסקנה הסופית לגבי שאלתך:
יש מי שמחמיר ויאסור על כל שמיעה של שירתך לתינוקות, אך יש מקום להקל, משתי סיבות.
הסיבה הראשונה היא כי אין כאן שירה מכוונת להנאה ובהקשר של האזנה; הסיבה השניה היא שבסיטואציה עליה שאלת, גם אם את שרה הגבר לא חייב להישאר ולהאזין לך. 
 
כעת נפרט את השיקולים השונים.
א. הציר הראשון: על איזה קול נשי חל הכלל של "קול באישה ערוה"?
על נושא זה רבו המחלוקות. דין "קול באישה ערוה" הוזכר בגמרא שלוש פעמים, פעם אחת בהקשר לסתם דיבור, פעם אחת בהקשר לזמר ופעם אחת שיש לגביה פרשנויות שונות (ראי בהרחבה).  המפרשים עסקו רבות בשאלה מהם הגבולות בין דיבור סתמי ויומיומי, אותו לא אסרו, לבין שירה. בעת אמירת קריאת שמע (ויש שהרחיבו זאת לכל לימוד תורה), המחייבת כוונה והימנעות מהסחות דעת, כל שמיעת קול שדומה לשירה ("בנעימה") או שיש בו "קירוב הדעת" אסורה. בשאר הזמן, יש פוסקים שהרחיבו את האיסור יותר ויש שצמצמו, כאשר הסיבות להחמיר לרוב הן כאשר מדובר באישה שאסור לגבר להיות בקרבה איתה וכאשר אופי השירה הוא כזה שפחות רגיל בו ולכן מושך את הדעת יותר. 
בימינו, יש פוסקים שהקלו עד כדי ההגדרה שדין "קול באישה ערווה" אוסר האזנה מכוונת לשירה שסגנונה בלתי צנוע ומעורר מבחינה מינית, ושירה תמימה ונייטרלית לא נאסרה. דעה זו מביאה לקושי בהגדרות כי קיים מרחב ביניים שקשה להכריע בו, כיוון שהגבולות פעמים רבות מטושטשים והשוני הסובייקטיבי גדול. רוב הפוסקים מגדירים שכל האזנה לשירת אישה היא אסורה, ואפילו להקראה מוטעמת. 
אולם, יש מקום להקל כאשר מדובר על שירה עבור פעוטות ותינוקות. לפוסקים המקלים ודאי ששירה זו תהיה מותרת, שכן אין ספק שסגנונה צנוע. לפוסקים המחמירים יתכן שהיא תהיה מותרת, כי זה לא קול שהגבר מאזין לו בקשב אלא רק שומע "על הדרך". 
בהתייחסות למצב של שירה לתינוקות קיימת עדות על "חכמי ירושלים" שמחו על כך, אולם ההתייחסות היא לאישה ששרה בקול רם במרחב הציבורי, ולא במקום המיועד לטיפול בתינוקות; הבן-איש-חי התייחס גם הוא לשאלה זו, ולא אסר את השירה אלא רק סייג שגבר לא ילמד תורה בעת שהוא שומע אותה. הרב עובדיה יוסף פסק לגבי זוג בתקופת איסור, שגם בימים אלו מותר לגבר לשמוע את אשתו הנדה שרה לתינוק להרדימו. אמנם, יתכן שהקל בכך רק כאשר מדובר בבני זוג (שעתידים להיות מותרים לאחר זמן ולכן ניתן להקל) אולם, יתכן גם שזוהי הטייה מציאותית כי במציאות גברים נכחו בביתם כשמרדימים את התינוקות, ולא במקומות בהם נשים אחרות הרדימו תינוקות. מכלל ההתייחסויות הללו ניתן לראות ששירה לתינוקות נחשבת לסגנון צנוע ותמים, שבו ניתן להקל אם אינה נעשית במקום ובעוצמה לא מתאימים (ראי הרחבה). 
לסיכום: לפי חלק מהדעות המקובלות בפוסקים אין כל בעיה של "קול באישה ערוה" בשמיעת שירתך לתינוקות, אולם יש גם פוסקים שאוסרים לשמוע אותה (ראי בסוף ההרחבה).
 
ב. הציר השני: לפי הדעות שאסור לגבר להאזין לשירתך לתינוקות, האם זה משליך עליך?
כאמור, אם יש כאן איסור הוא חל על הגבר המאזין לשירה ולא על האישה השרה. נהוג בעם ישראל שהמרחב הציבורי נשמר מאופק מבחינת גירוי מיני, עם נורמות שמאפשרות לשני המינים להתנהל בו בלי לחרוג מהצניעות ההלכתית והרצויה. לכן נהוג שנשים לא שרות במקום בו גברים נמצאים, על מנת לא ליצור בעית צניעות עבורם. 
יחד עם זאת, כאשר את מטפלת בתינוקות חובתך היא לטפל בהם בצורה הטובה ביותר – ואם השירה היא חלק מטיפול זה לא יהיה תקין מצידך למנוע מהם אותה. מזוית זו ניתן לומר שהאחריות ההלכתית מוטלת על הגבר – אם הוא סובר שמדובר בשירה אסורה עבורו, עליו להימנע ממנה.
במצב כזה – בו נשמע קול שירה נשית לאזני גבר – יש כמה פתרונות הלכתיים. הפתרון הראשון והפשוט ביותר הוא כמובן לא להיות שם; הפתרון השני הוא לא להיות שם מבחינה תודעתית. כפי שהזכרנו לעיל, ישנן הגדרות שונות לאופי השירה האסור בשמיעה. אחת ההגדרות מתבססת על ההבדל בין "שומע" ל"מקשיב". אם גבר מקשיב לשירה, ובמילותיהם של הפוסקים "מתכוון להנות ממנה" – זה אסור. אולם אם הוא רק שומע, עליו להמנע מהקשבה שמטרתה הנאה מקול האישה, שדווקא היא נאסרה. כמו שהראינו, יש מצבים בהם הדבר היחיד שנדרש מהגבר במצב כזה הוא לא ללמוד תורה או לומר קריאת שמע באותו הזמן.
הפוסקים התייחסו למצבים בהם הגבר אינו יכול שלא לשמוע את שירת האישה, והגדירו זאת כמצב של "אנוס" הפטור מהאיסור. כך שאם נכנס גבר לחדר בשעה שאת שרה לתינוק, גם אם ישמע אותך הוא אינו עובר על איסור, כפי שהראינו לעיל (וראי בסוף ההרחבה).
אם הגבר נמצא במקום זמן ארוך (למשל אם הוא חלק מצוות המקום בו את עובדת) ישנה דרך נוספת להקל והיא "בעבידתיה טריד" כלומר טרוד בעבודתו. בענייני צניעות כאמור יש משמעות לתודעה ולתשומת הלב כלפי ההתרחשות הבלתי-צנועה; אדם שטרוד במלאכתו נחשב שדעתו על מלאכתו ולא מופנית כלפי ההתרחשות הבלתי-צנועה, ולכן מותר לו לשהות במקום ולבצע את מלאכתו. כך למשל מתייחסת ההלכה למגע בן רופא למטופלת כחלק ממלאכת הרפואה, וכדומה. גם לענייננו ניתן לומר כי אם הגבר עובד הוא לא יהיה מרוכז בשירתך לתינוקות כי הוא טרוד במלאכתו, ולכן אין בעיה שתשירי. כמובן שבאופן כללי חשוב לשמור על אוירה של כבוד ושמירת גבולות בסביבת עבודה מעורבת.
לצד כל ההקלות הללו, עדיין ניתן גם לקחת על עצמך להימנע משירה כאשר יש גברים במקום. כאן יש הבדל בין מצבים שונים – אם נמצא גבר איתך במשך כל הזמן בו את בתפקיד, אין זה סביר שלא תוכלי לשיר לתינוק כל הזמן הזה; את יכולה לשיר בשקט והגבר יסמוך על ההיתרים. אולם, אם מדובר בכניסת גברים לזמן קצר – למשל לאסוף את ילדיהם – אולי תמצאי לנכון להימנע משירה בזמן לא-ארוך זה על מנת להתחשב בהם. עניין זה הוא לבחירתך.
אני באופן אישי הייתי עושה את המאמץ להמנע משירה לפרק  זמן קצר, אם הייתי חשה שזה הצורך של סביבתי, אולם אין בכך חובה אלא בחירת האיזון האישי הנכון לכל מצב.
 
הרחבה:
א. מקורות האיסור בגמרא
דין קול באישה ערוה מופיע בגמרא בשלושה מקומות:
אמר שמואל קול באשה ערוה שנאמר כי קולך ערב ומראך נאוה (ברכות כד.) 
כאן לא ברור על איזה קול מדובר ובאיזה מצב. בפסקה זו בגמרא מפורטים איסורים שונים הקשורים לצניעות, יתכן שההקשר הוא זמן קריאת שמע ויתכן שמדובר באיסורים כלליים התקפים כל הזמן.
נשדר ליה מר שלמא לילתא – א"ל הכי אמר שמואל קול באשה ערוה (קידושין ע.)
כאן מדובר בדיבור ולא בזמר. בשיחה בין רב נחמן לרב יהודה, מסרב רב יהודה לשוחח עם ילתא, אשתו של רב נחמן, ומנמק זאת ב"קול באישה ערוה". כאן ברור שמדובר בהקשר של דיבור ולא שירה, ולא בעת קריאת שמע.
אמר רב יוסף: זמרי גברי ועני נשי – פריצותא, זמרי נשי ועני גברי – כאש בנעורת. (סוטה מח.)
כאן מדובר על זמר, אם כי פרשנים ציינו שהאיסור כאן הוא על המקהלה המשותפת בה מתעורר מתח מוגזם, ולא על שמיעת אישה ששרה.
 
ב. הגישות ההלכתיות העיקריות לגבי היקף איסור קול באישה
בעקבות מקורות תלמודיים אלה, העלו הראשונים אפשרויות פרשניות שונות להיקף האיסור. הרי"ף השמיט את הפסקה כולה, כלומר שלא ראה בה משמעות הלכתית מעשית כלל.
הגאונים – וחלק מהראשונים בעקבותיהם – סברו שהאיסור הוא רק בעת קריאת שמע ורק אם השירה מפריעה למתפלל לכוון דעתו.
הרמב"ם פסק שאיסור "קול באישה" הוא כללי ואינו קשור רק לזמן קריאת שמע:
"ואסור לאדם לקרוץ בידיו וברגליו או לרמוז בעיניו לאחת מן העריות או לשחוק עמה או להקל ראש ואפילו להריח בשמים שעליה או להביט ביפיה אסור, ומכין למתכוין לדבר זה מכת מרדות. והמסתכל אפילו באצבע קטנה של אשה ונתכוון ליהנות כמי שנסתכל במקום התורף ואפילו לשמוע קול הערוה (כלומר אישה האסורה על הגבר) או לראות שערה אסור"
(משנה תורה הלכות איסורי ביאה, כא, ב)
פוסקים אחרים סברו שאיסור שמיעת קול אישה הוא רק לזמן אמירת קריאת שמע, כגון הראבי"ה:
"פסק בהלכות גדולות דכל הני דאמרינן הכא טפח באשה ערוה ואפילו היא אשתו ובאשה אחרת אפילו דבר קטן מטפח, וכן שוק באשה ערוה וכן שער באשה ערוה [וכן קול באשה ערוה] כל הני אסור לקרות ק"ש כנגדם, וכן פר"ח. ואומר אני דטעמא דאע"ג דאין הקול נראה לעין, מיהו הרהור איכא. וכל הדברים [שהזכרנו למעלה] לערוה – דווקא בדבר שאין רגילות להגלות, אבל בתולה הרגילה בגילוי שער לא חיישינן, דליכא הרהור, וכן בקולה" (ראבי"ה ח"א, מסכת ברכות סימן עו.)
יש בדבריו שתי אמירות חשובות: האחת, שרשימת איסורי הצניעות במסכת ברכות רלוונטית לזמן אמירת קריאת שמע ואינה חלה כל הזמן; והשניה שיש משמעות ל"רגילות" – מה שרגילים לחוות כנוכח במרחב הציבורי ואינו נחשב לפריצת גדר, אינו איסור ערווה. כמובן שזה לא חל על כל מגבלה צניעותית. הראבי"ה מתייחס למרכיב הרגילות לגבי קול ושיער נשי, ובעקבותיו סייג הרמ"א בהלכות ק"ש ש"קול הרגיל בו אינו ערוה" (הגה בשו"ע או"ח כ"א ג').
ראשונים אחרים, כגון הרשב"א, הבדילו בין רמת האיסור הקלה יותר בין גבר לאשתו בעת נדתה (רק שירה אסורה) לרמת האיסור כלפי נשים אחרות (אפילו דיבור אם יש בו מרכיב של קירבה). כלומר, בין גבר לאישה שאינה אשתו יש צורך בהקפדה יתרה על גבולות, ומאידך המשקל המשמעותי ניתן לשאלה אם הקול יוצר קרבה.
השולחן ערוך התייחס לאיסור קול באישה גם בהקשר לקריאת שמע:
"יש ליזהר משמיעת קול זמר אשה בשעת קריאת שמע" (שו"ע אורח חיים ע"ה ג')
וגם בהקשר לצניעות כללית:
"ואסור לשמוע קול ערוה " (שו"ע אבן העזר כ"א)
ההבדל בניסוח, בין "קול זמר אישה" לבין "קול ערוה", מעיד על ההבדל בדין – בזמן קריאת שמע יש צורך בכוונת הלב ולכן כל זמר שהוא אסור, כולל של אשתו (בהמשך היו פוסקים שהרחיבו את היחס ל"זמן קריאת שמע" ליחס לכל זמן של עיסוק בתורה). בשאר הזמן יש בעיה של "ערווה", של חוסר צניעות, מול נשים האסורות על השומע.
איסור קול באישה הוא מדרבנן. אמנם בגמרא בברכות צוטט פסוק, אולם זה פסוק משיר השירים המעיד על היופי הגלום בשיער והקרבה הנוצרת סביבו בין האוהבים ואינו מעיד על איסור מהתורה. וכך כתב בנשמת אדם (ד, א): 
"והנה מילתא דפשיטא דשער וקול אף דאמרינן דהוי ערוה, היינו מדרבנן, שהרי לא מצינו בקרא שנקרא ערוה, אלא כיון דמצינו שהוא דבר נוי באשה, לכן אסרו חכמים"
ולכן תקף בו הכלל "בשל חכמים הלך אחר המקל", ויש גמישות הלכתית להכריע בסיטואציות שונות לפי צרכי השואלים.
 
מרכיב משמעותי נוסף באיסור קול באישה הוא הכוונה להנות. בכל דיני הצניעות, מרכיב משמעותי בהלכה הוא היחס הפנימי של האדם לסיטואציה – האם הוא רק חווה אותה מתוקף נוכחותו במקום, או שהוא מעורב בה רגשית/יצרית. לגבי קול אישה השאלה הזו משמעותית מאוד, כי קשה לשלוט על מה ששומעות האזנים, ואין לאדם דרך לשלוט בצלילים שיישמעו לידו. 
רבינו יונה ניסח את האיסור כך:
אל תשמיע לאזניך במתכוין קול אשה משוררת, כי קול באשה ערוה.  (ספר היראה אות רלח)
וכן כתב ספר החינוך: 
ואפילו לשמוע קולה לכוונה שיהנה בה אסור.  (מצוה קפ"ח)
וכן פוסקים נוספים.
לאור המרכזיות של מושג הכוונה בדין "קול באישה", יש צורך לעסוק במקרה בו גבר מוצא את עצמו במקום בו נשמע קול שירת אישה ואין לו מה לעשות בנדון. 
הפוסקים הגדירו גבר במצב זה כ"אנוס" ולכן אין שמיעת השיר נחשבת לו כעוון:
"… וכתב הר' אליעזר ממיץ בספר יראים: 'הלכך אסור לומר דבר שבקדושה בשמיעת קול שיר של אשה ובעונותינו בין העובדי כוכבים אנו יושבים ועת לעשות לה' הפרו תורתך הלכך אין אנו נזהרין מללמוד בשמיעת קול שיר נשים ארמאות', וכן פסק בעל הלכות גדולות וכן פסק רבנו חננאל… (מרדכי ברכות רמז פ.)
כף החיים מסביר מה יש לעשות במצב בו האדם רוצה לומר קריאת שמע אבל סביבו נשים שרות:
"וכן בשעת הדחק שהוא שומע נשים מזמרות וא"א לו למחות לא יתבטל משום זה מק"ש ותפלה ותורה, אלא יתאמץ לכוין בכל לבבו להקדושה שהוא עוסק בה ולא יתן לב עליה"  (סימן עה ס"ק כג)
 
ג. שירה לתינוק:
הבן-איש חי כתב על שירה לתינוק כמקרה קצה בתוך איסור קול באישה:
"קול זמר של אשה בין פנויה בן א"א, ואפילו קול זמר של אשתו הוא ערוה ואסור לקרות בד"ת או להתפלל ולברך כששומעו, ואין חילוק בזה בין כעורה או זקנה, ופה עירנו דרך הנשים להיות פועות לתינוק הבוכה בקול ניגון באזניו כדי להשתיקו ולהביא לו השינה, וצריך ליזהר שלא ילמוד בעת שהאשה פועה ומנגנת לתינוק ואפילו היא אשתו".
ניתן להבין מדבריו שהמציאות היא שהנשים פועות עבור התינוקות והגברים שומעים זאת. הוא אינו אוסר על הנשים לפעות מפני שזהו צורך התינוקות, וגם אינו אוסר על הגברים לשמוע. הוא רק מסייג שלא ילמדו תורה בעת שמיעת השירה – כמקבילה לאמירת קריאת שמע שהוזכרה כאמור כמצב בו יש להקפיד יותר. 
אמנם, יש מי שהעיד על הגבלה של שירה גם עבור תינוקות. בספר "ארץ חיים" מאת הרב חיים סתהון הוא כותב:
"וכתוב בשם ספר ישרי לב ק, יב, כי רבני ארץ ישראל מיחו באשה שהיתה פועה לתינוק בשירות ותשבחות בקול רם".
אולם, יש להדגיש שכאן מדובר בשירה בקול רם, וכפי הנראה במקום ציבורי, ולא במקום המיועד לכך.
הרב עובדיה יוסף מתיר לאיש לשמוע את שירת אשתו גם בימי נידתה, ובפרט כשיש צורך לתינוק:
מותר לשמוע קול של אשתו נדה. ואע"פ שאמרו חכמים קול באשה ערוה, וכן פסקו הטור והשו"ע, שאסור לשמוע קול שיר של אחת מן העריות האסורות עליו, מכל מקום באשתו נדה יש להקל, שכיון שסופה להיות מותרת לו, לא יבואו לידי מכשול. וכל שכן במקום צורך כגון שהיא שרה שיר ערש לתינוק הבוכה כדי להרגיעו, או כדי להרדימו. וכן מותר לשיר יחד עם אשתו נדה זמירות שבת וכיוצא בזה. והמחמיר תבוא עליו ברכה. (טהרת הבית י"ב, כ"ט)
הוא מסביר את ההיתר בשתי דרכים – 
האחת, מותר לאיש לשמוע את שירת אשתו משום שסופה להיות מותרת לו  – כלומר בין זוג נשוי יש פחות חשש לפריצת הגבולות, כיוון שהאיסור עליהם הוא לטווח זמן קצר. השניה היא ששירה לצורך התינוק אינה אסורה.
 
לסיכום:
נושא "קול באישה ערוה" הוא נושא רחב ומסועף, בו רבו ההגדרות השונות לגבולות האסור והמותר. עובדה זו נובעת מכך שמצד אחד ההלכה מתאמצת לכונן איתנו מרחב צנוע בו ישרור כבוד למרכיבים האינטימיים שלנו, והמיניות תהיה שמורה ולא מתפרצת – ומצד שני אין שאיפה להדממת קול שתפגע בעשייתנו החיובית והחשובה.
תודה על שאלתך שעודדה אותי לעיין בגבולות העדינים הללו ולמצוא דרכם נקודות איזון חשובות.
להשלמה ולעיון נוסף אולי תרצי לקרוא את מאמרו של הרב יהודה הנקין זצ"ל "הלכות צניעות וישומן בדורנו"; את מאמרו של הרב דוד ביגמן "לאיזה עניין נאמר קול באישה ערוה" ואת הפרק הרלוונטי בסדרת "פניני הלכה" של הרב אליעזר מלמד.
 
בהצלחה ושנה טובה!
שלומית### שאלה  
 שלום.
לאחרונה התחלתי לעבוד בבית חולים בתפקיד שדורש גם משמרות בשבת.
בשונה מעבודת רופאה בשבת שכוללת גם תורנויות במשך יממה (ולכן כמעט כל השבת), אני עובדת רק מספר שעות בכל פעם, אני משתדלת להשתבץ לעבודה בשבת אחר הצהריים, בכדי להתחיל לעבוד בשבת אך לסיים בחול.
יש לי כמה שאלות לגבי ההתנהלות בעבודה.
ברור לי שהמסגרת היא של פיקוח נפש ולכן כמובן יש לבדוק חולים, להזמין עבורם בדיקות ולהזין תיעוד רפואי במחשב, על כך גם מצאתי תשובות הלכתיות, ומדובר בכמה שאלות יותר קונקרטיות.
– בבית החולים בו אני עובדת אין "כתבנים" בשבת. האם במידת הצורך אפשר לכתוב בעט לשם העבודה? (כדי לשלוח בדיקות למשל, ולא כדי לרשום לעצמי הערות).
– אם אני יוצאת לעבודה בשבת, האם מותר לי להביא עמי ציוד שישמש אותי רק לאחר צאת השבת למרות שזו "הכנה מקודש לחול"? הכוונה לדברים שאינם מוקצה כמו בגדים להחלפה או אוכל.
– מה לגבי דברים שהם כן מוקצה? – פלאפון, עט (זה נשמע טפשי אבל נורא קשה להשיג עט בבית החולים שלי בלי להביא מהבית).
כרגע אני עובדת משמרת של שעות ספורות ובמרחק הליכה מביתי, אז מסתדרת ללא פלאפון, מאמינה שהמצב יהיה שונה כשאעבוד במרחק רב יותר ובמשמרות ארוכות יותר, או כשתהיה לי משפחה משלי שחשוב שאהיה זמינה להם לאחר צאת שבת.
– לא תמיד אני מצליחה לשמוע הבדלה תוך כדי העבודה במיון. האם מותר לי לאכול לפני הבדלה? (אם מגיעה לעשות הבדלה רק מאוחר בלילה אחרי העבודה).
 . ### תשובה  
 שלום לך,
שאלת שאלה חשובה ומרגשת. היא חשובה כי היא עוסקת בפרטי הלכה שיכולים להיות מאוד משמעותיים וחשוב לדעת אותם על מנת להצליח לשמור את השבת במציאות האינטנסיבית של בית חולים. והיא מרגשת כי את מקיימת מצווה כפולה – גם שמירת השבת וגם סיוע לחולים הזקוקים לך. משאלתך עולה החשיבות הרבה של השבת עבורך, ואנחנו רוצות לחזק אותך בדרך זו.
נקדים הקדמה כללית קצרה לגבי עבודה רפואית בשבת. יתכן שעבורך הדברים כבר ידועים אבל חשוב שהם יונחו כבסיס לתשובה.
כל מלאכה שנידרש לבצע בשבת, נשאל לגביה שתי שאלות:
האם מדובר בפיקוח נפש
האם הפעולה אסורה מדאורייתא או מדרבנן.
כאשר מדובר בפיקוח נפש (לפי דעת רופא/ה או לפי הרגשת החולה) – ניתן לבצע כל פעולה שנדרשת באופן הרגיל, בלי התחשבות בשאלת רמת האיסור. אין לעשות שום שינוי שעלול להאט את הטיפול או לפגוע בריכוז.
רק אם שינוי אופן ביצוע הפעולה בוודאות לא יפגע כלל באיכות הטיפול בחולה, אז עשי את הפעולות האסורות בשינוי.
כאשר אין מדובר בפיקוח נפש אלא בחולה שאין בו סכנה [אולם הוא זקוק לטיפול בבית חולים ומצבו עלול להדרדר], עליך לבצע פעולות האסורות מדרבנן ללא שינוי באופן היעיל ביותר. לעומת זאת, פעולות האסורות מדאורייתא יש לבצע בשינוי עד כמה שאפשר ללא פגיעה באיכות הטיפול הרפואי. כאן יש צורך בשיקול הדעת המקצועי שלך לגבי כל סיטואציה, למשל אם ביצוע פעולות בשינוי יאט את עבודתך ויגרום לך להגיע לפחות חולים – עליך לוותר עליו, אבל אם השינוי לא יפגע ביכולות העבודה עדיף להקפיד עליו.
חשוב להבין גם שלא מדובר כאן ב"התפשרות הלכתית" אלא בהלכה עצמה. התורה אומרת לנו "וחי בהם" – התורה עצמה חפצה שצוותים רפואיים יצילו חיים ויטפלו בחולים, וההלכה מורה לנו כיצד לעשות זאת בלי לוותר לא על ערך השבת הקדוש לנו ולא על ערכי החיים והבריאות, הקדושים גם הם כחלק ממילוי רצון ה' בתיקון העולם.
כעת נשיב לשאלותיך בקצרה ולאחר מכן נרחיב על המקורות והנימוקים לכל תשובה.
 
א. האם במידת הצורך אפשר לכתוב בעט לצורך תהליכים רפואיים, כגון שליחת בדיקות?
כתיבת מילים בעט על דף נחשבת איסור דאורייתא, ולכן עדיף במידת האפשר לעשות זאת באופן שונה.
כתיבה במחשב עדיפה בשבת על פני כתיבה בעט, שכן לרוב הדעות היא נחשבת איסור דרבנן. במידה ואת כותבת במחשב, את פעולות השמירה וההדפסה יש לבצע בשינוי (כגון לחיצה על המקש עם פרק האצבע במקום עם כרית האצבע).
אם אין באפשרותך לכתוב במחשב – עדיף לסמן בעט מאשר לכתוב בו. לכן, אם תוכלי להדפיס מראש הפניות לבדיקות (או כל ניירת אחרת שיש סבירות שתצטרכי בשבת) כך שבשבת רק תסמני סימוני איקס וכדומה על הדף – זה עדיף.
כאשר עליך לחתום על דף – עדיף לחתום בצורת סימון – קשקוש – ולא אותיות. באם עליך להוסיף חותמת, יש לבצע את החתמת החותמת בשינוי.
 
ב. האם מותר להביא בשבת ציוד לצורך מוצאי השבת למרות שזו "הכנה מקודש לחול"? הכוונה לדברים שאינם מוקצה כמו בגדים להחלפה או אוכל.
לפני התשובה על סעיף זה נעיר שהוא נוגע בנקודה עקרונית שהרבה מהא/נשים שיוצאים לעבודה בשבת חשים בה, והיא הקושי בהליכה לעבודה בתוך השבת. האינטואיציה שלך שאומרת שלקיחת הציוד היא בעייתי אפילו אם אינו מוקצה, היא נכונה: השוני הרצוי בין שבת לחול מופר כשיוצאים לעבודה ומתנהגים כאילו יום רגיל, והרצון לשמור על איזושהי שבתיות בהתנהלות הוא נכון וחשוב. קשה כששבת הופכת בבת אחת לחול, ולכן תשומת הלב שלך לציוד שאת לוקחת או לא לוקחת מסמלת את ההבדל בין הסתמיות של החול לייחודיות של השבת. אנו מעודדות אותך למצוא עוד דרכים לייחד לעצמך את ההליכה לעבודה בשבת על פני החול, להשאיר את עצמך בתודעה של שבת עד כמה שאפשר.
את בעיית ההכנה אפשר לפתור בכך שתייעדי את החפצים שאת מביאה גם לשבת ולא רק למוצאי שבת. שהאוכל יהיה מיועד בחלקו לאכילה בשבת, וגם הבגדים – שמתוך הבגדים שאת מביאה, יהיה פריט שאפשר שתצטרכי אותו בשבת (כגון גרביים להחלפה). זה לא נורא אם בסופו של דבר לא השתמשת בהם, העיקר שלא היתה כאן ממש הכנה משבת לחול. 
אם אי-הבאת הבגדים תגרום לך לבעיה משמעותית, להפסד כספי (נגיד רכישת בגדים אחרים כדי לשוב הביתה) לבושה או לקושי רב – ניתן להביאם בשבת גם אם בוודאות לא תשתמשי בהם בשבת (ראי בהרחבה).
 
ג. האם מותר להביא חפצים שהם מוקצה, כגון פלאפון ועט?
חפצים אלו מוגדרים ש"כלי שמלאכתו לאיסור" – חפץ שהוא מוקצה בגלל שימושו למלאכה אסורה. חפץ כזה מותר לטלטל לצורך שימוש במקום שהוא מונח בו או לצורך שימוש מותר בו עצמו. במקרה שלך, יתכן שאת צריכה את הפריטים הללו לצורך מותר בתוך השבת עצמה – ביצוע עבודתך כראוי.
במידה ואפשר להימנע מטלטול החפצים המוקצים בשבת עדיף להימנע מכך – למשל על ידי השארתם בתא בבית החולים. אם זה לא אפשרי, אפשר לקחת אותם איתך לצורך המותר בשבת. למשל, פלאפון יכול לשמש כשעון גם בלי פתיחת המסך, וזהו שימוש שמותר בשבת.
אם את זקוקה לכסף במוצאי השבת, כאן הטלטול בעייתי יותר, שכן כסף נחשב כמוקצה מחמת גופו שאותו אסור לטלטל גם לצורך גופו או מקומו. לכן, כדאי להימנע מטלטול כסף עמך, להשאיר בבית החולים מראש או לשלם במוצאי שבת באמצעות אפליקציה.
אם אפשר, את הפריטים שהם מוקצה כדאי שתארזי מלפני שבת בתיק שיש בו גם דברים שאינם מוקצה ואת מביאה אותם לצורך העבודה בשבת (נניח, בקבוק מים) וכך הטלטול שלהם בשבת יהיה ביחד עם טלטול החפץ המותר.
 
ד.  האם מותר לאכול לפני הבדלה אם אין אפשרות לשמוע הבדלה תוך כדי העבודה?
ההבדלה מורכבת מארבעה חלקים: ברכה על הכוס, ברכת הבשמים, ברכת הנר וברכת ההבדלה. ברכת הנר וברכת הבשמים אינן הכרחיות כדי להבדיל ואפשר לוותר עליהן במידת הצורך. כמו כן, ברכת הכוס לא חייבת להיאמר דווקא על כוס יין, וניתן לאומרה על כל "משקה חשוב" – משקה שמקובל לשתותו באירוח למשל. לכן, את יכולה להשתמש בכוס קפה או מיץ וכדומה, לומר עליה "שהכל" ואת ברכת "המבדיל בין קודש לחול" במלואה, ואז לשתות ולאכול. (כמובן, שמותר לך להביא מהבית את המשקה כך כתוכלי לשתות ממנו אם תרצי בשבת וגם להבדיל עליו במוצאי שבת).
אם מתאפשר לך בהמשך הערב של מוצאי שבת לברך על נר ובשמים, זה מצוין – אבל אין חובה לעשות מאמץ גדול לשם כך.
נעיר, שגם הבדלה קצרה על כוס מיץ יכולה להיות משמעותית לסגירת השבת שלך ולהדגשת המעבר מקודש לחול. 
בנוסף, חשוב שתדעי כי מותר לשתות מים בכל מקרה לפני הבדלה, אחרי שתאמרי "ברוך המבדיל בין קודש לחול". 
אם זה יסייע לך, כדאי לך להכין לעצמך את נוסח ההבדלה מודפס על דף, או סידור עם סימניה למקום המתאים כדי שתוכלי לברך בקלות ובמהירות גם אם יש לך משמרת עמוסה.
 
הרחבה
א. עשיית מלאכות דאורייתא בשינוי ודרבנן ללא שינוי, וכתיבה
לגבי כל מלאכה מל"ט אבות המלאכה ותולדותיהן, קיים הכלל של "מלאכת מחשבת אסרה תורה" – האיסור מדאורייתא חל על מלאכה המתבצעת באופן הרגיל, היעיל והמכוון של עשייתה. לכן, עשיית המלאכה באופן שונה מהרגיל, בלתי יעיל או בלתי ישיר – אסורה רק מדרבנן כסייג ולא מדאורייתא. 
כך כתב שולחן ערוך הרב (בתחילת סימן שא):
“כל המלאכות כולן אינן אסורין בשבת מן התורה אלא לעשותן בשבת כדרכן שעושה אותן בחול, אבל אם עושה אותן בשינוי מדרך החול, שאין דרך בחול לעולם לעשותן כן, מלאכה זו פטור מן התורה, אבל אסור לעשות כן מדברי סופרים שמא יבא לעשותה כדרכה בחול. כיצד? כגון שהוציא חפץ לאחר ידו או ברגליו או בפיו או בין אצילי ידיו או במנעלו וכל כיוצא בזה, שאינן דרך להוציא כן בחול, הרי זה פטור אבל אסור. ואוכלין שהוציאן בפיו, חייב, שזה גם כן דרך הוצאתן בחול".
 
כאשר חז"ל אסרו מלאכות הנעשות באופן כזה, וכן בכל הגזירות שגזרו בשבת – הם לא גזרו זאת על מצבי דחק וחולי (כתובות ס. ותוספות שם). לכן לצורך חולים ניתן לעשות מלאכות באופן האסור מדרבנן בשעת הצורך.
כך כתב השו"ע: "חולה שנפל מחמת חוליו למשכב ואין בו סכנה, אומרים לאינו יהודי לעשות לו רפואה. אבל אין מחללין עליו את השבת באיסור דאורייתא, אפילו אם יש בו סכנת אבר.
 ולחלל עליו [שבת, על ידי] ישראל באיסור דרבנן בידים יש מתירים אפי' אין בו סכנת אבר, ויש אומרים שאם יש בו סכנת אבר עושין ואם אין בו סכנת אבר אין עושין, ויש אומרים שאם אין בו סכנת אבר עושין בשינוי ואם יש בו סכנת אבר עושין בלא שינוי, ויש אומרים אפי' יש בו סכנת אבר אין עושין לו דבר שהיא נסמך למלאכה דאוריית' ודברים שאין בהם סמך מלאכה עושין אפי' אין בו סכנת אבר.
 ודברי הסברא השלישית נראין" (שו"ע או"ח שכח,יז)
באופן כללי, אנו רואים את החולים המאושפזים בבית החולים ומטופלים במתכונת שבת כחולים שהגדרות "סכנת אבר" ו"נחלש כל גופו" ומעלה שייכות לגביהם – שאם לא כן היו משוחררים לבתיהם. לכן, במצב שאין בו פיקוח נפש ניתן לעשות לצורך הטיפול בהם מלאכות האסורות מדרבנן ללא שינוי ומלאכות דאורייתא בשינוי.
כללי הרפואה בשבת והגדרת המצבים הרפואיים השונים והפעולות השונות מוסברים היטב בספר "שמירת שבת כהלכתה" חלק א' פרק ל"ב.
 
כתיבה בשבת
לפיכך, במצב שאינו פיקוח נפש, אם יש צורך בכתיבה יש לכתוב באופן שאינו מלאכת מחשבת, שכן כתיבה שהיא מלאכת מחשבת עשויה להיות אסורה מהתורה בעוד כתיבה שאינה מלאכת מחשבת אסורה מדרבנן. במצב של פיקוח נפש יש לתת עדיפות קודם כל להצלה המהירה והיעילה ביותר, ורק מעבר לכך לשקול שיקולים של אופן הכתיבה שאינו אסור מן התורה.
מהו אופן זה?
ניתן לעשות שינוי באופן הכתיבה שמשפיע גם על מראה הכתב, כגון כתיבה ביד החלשה (שבת קג.), אולם שינוי כזה עלול לפגוע בקריאות הכתב וכתוצאה מכך גם בהבנת ההוראות הרפואיות, ולכן הוא בעייתי. 
כתיבה מן התורה היא כתיבה בדיו על משטח המיועד לכתיבה, כמו שפסק הרמב"ם (הלכות תשובה י"א, ט"ו) בעקבות הגמרא (שבת קד:):
אֵין הַכּוֹתֵב חַיָּב עַד שֶׁיִּכְתֹּב בְּדָבָר הָרוֹשֵׁם וְעוֹמֵד כְּגוֹן דְּיוֹ וְשָׁחוֹר וְסִקְרָא וְקוֹמוֹס וְקַנְקַנְתּוֹם וְכַיּוֹצֵא בָּהֶם. וְיִכְתֹּב עַל דָּבָר שֶׁמִּתְקַיֵּם הַכְּתָב עָלָיו כְּגוֹן עוֹר וּקְלָף וּנְיָר וְעֵץ וְכַיּוֹצֵא בָּהֶם. אֲבָל הַכּוֹתֵב בְּדָבָר שֶׁאֵין רִשּׁוּמוֹ עוֹמֵד כְּגוֹן מַשְׁקִין וּמֵי פֵּרוֹת. אוֹ שֶׁכָּתַב בִּדְיוֹ וְכַיּוֹצֵא בּוֹ עַל עֲלֵי יְרָקוֹת וְעַל כָּל דָּבָר שֶׁאֵינוֹ עוֹמֵד פָּטוּר. אֵינוֹ חַיָּב עַד שֶׁיִּכְתֹּב בְּדָבָר הָעוֹמֵד עַל דָּבָר הָעוֹמֵד. 
לכן, אם כותבים במחשב אין זו כתיבה ממשית, והיא לא באמת מתקיימת ברמה הפיזית, ולדעת רוב הפוסקים בימינו נחשבת לאיסור דרבנן – ולכן הותרה לצורך חולה. זאת בתנאי שהמחשב דלוק מערב שבת ואין פעולה הדלקה חשמלית בשבת.
השמירה וההדפסה נחשבות לפי חלק מהדעות לכתיבה ממש, ולכן יש לבצע אותן בשינוי – לא באופן הלחיצה הרגיל, כגון על ידי פרקי האצבעות. זאת גם בשל חומרת האיסור הכרוך בפעולה וגם בגלל שהשינוי לא יפגע בשום אספקט רפואי של טיפול בחולה.
ניתן לקרוא עוד על ענייני הכתיבה בבית חולים בשבת כאן.
 
ב. הבאת ציוד לצורך מוצאי שבת
הכנה מקודש לחול מוגדרת כ"כל דבר שאדם עושה והוא אינו לצורך אותו היום, אפילו אין בו אלא טורח מועט" (הרב נויברט, שמירת שבת כהלכתה עמ' שע). 
היסוד לאיסור הכנה מובא במשנה שבת ט"ו, ג: "מקפלין את הכלים אפילו ארבעה וחמישה פעמים ומציעין את המטות מלילי שבת לשבת, אבל לא משבת למוצאי שבת". כמו כן הובא מפי תנאים בגמרא: "תנו רבנן: קערות שאכל בהן ערבית מדיחן לאכול בהן שחרית, שחרית – מדיחן לאכול בהן בצהרים, בצהרים – מדיחן לאכול בהן במנחה. מן המנחה ואילך שוב אינו מדיח, אבל כוסות וקיתוניות וצלוחיות – מדיח והולך כל היום כולו, לפי שאין קבע לשתיה" (שבת קיח:).
במשנה ובגמרא אמנם לא נאמר שהבעיה היא "הכנה מקודש לחול" בניסוח מפורש, אולם רש"י מסביר: "שוב אינו מדיחן – דאין הדחה זו אלא לחול".
הרמב"ם הביא הלכות אלה אך גם הוא לא הגדיר את הבעיה כבעיה של הכנה, וכתב בהלכות שבת (פרק כג, הלכה ז): 
"…ואסור להדיח קערות ואלפסין [סירים] וכיוצא בהן מפני שהוא כמתקן, אא"כ הדיחן לאכול בהן סעודה אחרת באותה שבת. אבל כלי שתיה כגון כוסות וקיתונות מותר להדיחן בכל עת שאין קבע לשתיה, ואין מציעין את המטות בשבת כדי לישן עליהן למוצאי שבת אבל מציעין מלילי שבת לשבת"
מפרשי הרמב"ם נחלקו, הראב"ד חלק על הרמב"ם שהגדיר את האיסור כמתקן כלי וכתב שהאיסור הוא משום הכנה מקודש לחול כדעת רש"י, והמגיד משנה טען שכוונת הרמב"ם אכן היא להכנה מקודש לחול והניסוח "כמתקן" מכוון לכך.
בעלי התוספות, בהתייחס למשנה שהובאה לעיל ודנה בין השאר בקיפול הבגדים, כתבו: "מכאן למדנו דאסור לקפל טליתות של בית הכנסת, לפי שהם צורך מחר" (תוספות שבת קיג. ד"ה מקפלין). וכן בפרטי הלכה נוספים, כתבו הפוסקים שאין לבצע בשבת פעולות לצורך ימי החול, גם אם אין איסור בפעולות אלה מצד עצמן. האחרונים דנו האם האיסור הוא משום טורח בשבת שאינו נחוץ או משום זלזול בכבוד השבת. 
אולם, אם המעשה נועד גם לצורך שבת אין בו בעיה של הכנה – כמו בגמרא שצוטטה לעיל שאסור לשטוף כלים לצורך חול אבל אם צריך חלק מהם לשבת, ניתן לשטוף אותם, וכך נפסק להלכה (שבת קיח, א; שו”ע שכג, ו).
למשל כתב המגן אברהם (או"ח שכ"ג ט') לגבי שטיפת הכלים: "ואפילו עשר כוסות שאם יצטרך באחד שותה… משמע דאם יודע שלא יצטרך עוד אסור להדיח" – מספיקה האפשרות התיאורטית שיהיה לאדם צורך באחת מהכוסות כדי לשטוף כל כמות, ורק אם ודאי שלא יזדקק אפילו לאחת אסור לו לשטוף אותן. דוגמא זו מבהירה את העיקרון, ששימוש בחלק מהדברים בתוך השבת מתיר את הפעולה כולה, וכך כתב גם המשנה ברורה (שכג, כו).
כלומר – רק כאשר המעשה הוא במובהק לצורך מוצאי שבת, הוא נאסר בשבת.
קריטריון נוסף באיסור הכנה הוא מרכיב הטורח. 
למשל, דנו במרכיב זה דווקא בהקשר של יום טוב – החזרת רהיטים מהסוכה לבית לפני צאת חג שמיני עצרת. נאמר בחיי אדם (קנ"ג):
"בשמיני סמוך לחשיכה, אם אי אפשר לו או שיהיה לו טרחא הרבה לפנות הכלים מן הסוכה בלילה – מותר לפנות ביום להביאם לביתו, ובלבד שלא יסדרם עד הלילה … דכשגומר איזה דבר הוא הכנה אבל ההבאה לביתו לא הוי הכנה". כך פסק גם המשנה ברורה (תרס"ז, ו').
כלומר, אם הפעולה היא פשוטה ולא מעשה משמעותי, ואין בה טרחה רבה – אפשר להתירה.
מרכיב נוסף הנלקח בחשבון ההלכתי הוא מה יהיה המחיר של אי-ההכנה משבת לחול, ועד כמה יגרם מכך הפסד.
הפוסקים דנו במקרה בו יש בשר שעומד להתקלקל, והשרייתו בנוזל תאפשר לו להשתמר עד אחר השבת. האם מותר להשרותו, למרות שזה מהוה הכנה לבישולו ביום חול?
המגן אברהם כתב: 
"ולי נראה דאסור דמתקן הבשר שיתרכך .. ולא דמי לירקות, דאפשר דאכיל מינייהו ביומיה, משאין כן בבשר דמוכח מילתא דלצורך חול הוא – לכן אין להקל..  ומכל מקום הכא לא הוי פסידא דאפשר לאכלו צלי" (או"ח שכ"א ט').
כלומר, כיוון שניתן למצוא שימוש כלשהו לבשר זה אין זה הפסד גדול מספיק להתיר את ההכנה. עולה מכאן שאם יתקיים מצב בו הפעולה בשבת תמנע הפסד גדול ומשמעותי, ניתן יהיה להתירה, וכך כתב המשנה ברורה (שם כ"א):
"… אבל בקצב המוכר לאחרים בודאי יש הפסד בזה ויכול לעשות על ידי אינו-יהודי וכן באווזות פטומות שיפסיד השומן … גם להמגן אברהם מותר על ידי אינו-יהודי אפילו יחיד בביתו. ואפילו בבשר בהמה הסכימו הרבה אחרונים דיש להקל להדיח על ידי אינו-יהודי, ודלא כמגן אברהם, ועיין באליה-רבה ובתשובת נודע ביהודה שכתבו דאם אי אפשר על ידי אינו-יהודי – מותר גם ע"י ישראל". 
כלומר, עדיף למצוא פתרונות אחרים, אולם אם הפעולה בשבת (שאין בה איסור שבת מצד עצמה) היא הדרך היחידה למנוע הפסד גדול – ניתן לעשותה בשבת.
 
לכן, אם מדובר בחפצים שאין לך כל שימוש בהם בשבת אולם אין בטלטולם טרחה יתירה, כמו למשל בגדים להחלפה שתצטרכי רק בסוף המשמרת, נפסק להלכה שניתן להביאם בשבת אם זה ימנע ממך הפסד משמעותי לאחר השבת (שמירת שבת כהלכתה כ"ח, פ"ג – מובאת הדוגמא של הכנסת בגדים הביתה לפני שיירד עליהם גשם, והיא דומה לענייננו).
לצורך העניין אין הבדל בין חפצים שאינם מוקצה לחפצי מוקצה האסורים בטלטול מחמת כלי שמלאכתו לאיסור – אם גם בחפצי המוקצה, יש לך צורך מותר בשבת עצמה. זהו שימוש מותר בהם ולכן אין בעיה לטלטל אותם עבור שימוש בשבת וכך להשתמש בהם גם במוצאי שבת.
 
ג. סוגי המוקצה השונים
באופן כללי, "מוקצה" הוא כל חפץ שאינו עומד לשימוש האדם בשבת, ודינו הוא שאסור מדרבנן לטלטלו. יש סוגי מוקצה שונים, וניתן לומר בתמציתיות של דברים שהם מוקצה מחמת שאינם כלי (כגון אבנים) – אלו נקראים "מוקצה מחמת גופו" והם אסורים בטלטול לחלוטין.  ויש דברים שהם מוקצה כי הם כלי שמשמש לעשיית איסור בשבת (כגון מספריים) – אלו נקראים "כלי שמלאכתו לאיסור" והם אסורים לטלטול באופן חלקי. כמעט לכל כלי שמלאכתו לאיסור יש גם שימוש מותר (כמו להשתמש במספריים לפתיחת אריזת מזון) ומותר בשבת לטלטלו לצורך זה (טלטול כזה נקרא "לצורך גופו") וכן מותר לטלטלו אם זקוקים למקום בו הוא מונח ("צורך מקומו"). פירוט הסוגים השונים בבית-יוסף על הטור אורח חיים סימן ש"ח, וכן בהלכות שבת לרמב"ם פרקים כ"ה-כ"ו עם הערות הראב"ד.
 
לענייננו, כסף נחשב כמוקצה מחמת גופו, ופלאפון ועט נחשבים כלי שמלאכתו לאיסור. את הפלאפון והעט יתכן שתצטרכי לצורך עשיית עבודתך בשבת, ולכן מותר לטלטלם כי זה נחשב צורך גופו.
 
ד. הבדלה
ההבדלה מובאת כבר בגרא כטקס המעבר בין שבת לחול, ויש מחלוקת האם היא חובה מן התורה, מהציווי "זכור את יום השבת לקדשו" כמו הקידוש, או שהיא תוספת מדברי חכמים. מכל מקום, חכמים קבעו את ההבדלה על כוס יין או משקה חשוב אחר, כמו שכתב השו"ע (אורח חיים רצ"ו):
"אין מבדילין על הפת, אבל על השכר מבדילין אם הוא חמר מדינה, והוא הדין לשאר משקין חוץ מן המים".
 
ניתן לעשות כל מלאכה שאסורה בשבת אחרי הבדלה "בפה", דהיינו אמירת ברכת ההבדלה בתפילת ערבית או אמירת "ברוך המבדיל בין קודש לחול", אבל אסור לאכול דבר עד שמבדילים על הכוס.
כך כתב הרמב"ם (שבת כ"ט ה'):
"אסור לאדם לאכול או לשתות יין משקדש היום עד שיקדש. וכן משיצא היום אסור לו להתחיל לאכל ולשתות ולעשות מלאכה או לטעם כלום עד שיבדיל. ולשתות מים מותר. שכח או עבר ואכל ושתה קדם שיקדש או קדם שיבדיל הרי זה מקדש ומבדיל אחר שאכל."
בהמשך אומר השו"ע שאם אין לאדם על מה להבדיל בכל הלילה של מוצאי שבת אבל למחרת יהיה לו – עליו להמתין למחרת ורק אחרי הבדלה לאכול.
יתכן שבמקרה שלך, אם את זקוקה לכוחותיך לשם ביצוע עבודתך החיונית ניתן להתיר לך לאכול לפני הבדלה, אולם כפי הנראה אין צורך בכך כי תוכלי להבדיל בקלות על משקה "חשוב" שניתן לקנות בבית החולים או להביא עמך.
ברכת הבשמים והאש מחוברות להבדלה כל אחת מסיבה אחרת, אולם הן לא "מעכבות", כלומר ניתן להבדיל גם בלעדיהן. זאת משום שהן ברכות נהנין שאינן חלק מקיום המצווה של זכירת יום השבת. 
כך כתב השולחן ערוך: בסימן רצ"ז:
"מברך על הבשמים אם יש לו, ואם אין לו אינו צריך לחזור אחריהם [כלומר לטרוח לחפש]"
ובסימן רצ"ח:
"מברך על הנר בורא מאורי האש אם יש לו ואינו צריך לחזור אחריו"
לכן, ניתן להבדיל במידת הצורך בלי נר ובשמים על מנת שתוכלי לעבוד כראוי.  ### שאלה  
 האם בני ע"מ צריכים לעשות שבועה חמורה בכתובה?
 . ### תשובה  
 שלום לך,
תפקיד הכתובה, הניתנת מהחתן לכלה בזמן החופה הוא להבטיח את חיובי הבעל כלפי אשתו, בגופו ובממונו. בנוסף לכך התקבל בעם ישראל האיסור על הבעל לשאת אשה שניה, ובזמן קריאת הכתובה, הוא מוסיף התחייבות זו כלפי אשתו. מן התורה, רשאי אדם לשאת מספר נשים, ואף לגרש את אשתו בעל כרחה, אולם חכמינו הבינו שמצב זה אינו רצוי ואף בעייתי, ובאו למנוע אותו. לכן בפתיחת חלק אבן העזר שבשו"ע (סי' א, סי"א) כתב המחבר: "טוב לעשות תקנה בחרמות ונידויים על מי שישא אשה על אשתו". ובאופן מפורט יותר נכתב בשו"ע במקום נוסף (סדר החליצה לאחר סימן קסט אות מו): "ובזמן הזה אף על גב דליכא חרם דרבינו גרשום  שלא גזר אלא עד סוף אלף החמישי, מ"מ כל אדם משביעין אותו בעת נשואין שלא ישא על אשתו".
יתר על כן, אף אדם שנשא אשה שפסקה מללדת, אין יכולים להתיר את שבועתו, שלא יישא אשה אחרת על פניה, שלא מדעתה ומרצונה (סי' קיח סט"ו).
הבסיס לתקנה זו מובא בבית-יוסף (סימן א אות י), שם הוא מציין את חרם דרבנו גרשום, האוסר לשאת שתי נשים (וכן לגרש אשה שלא ברצונה), אך מוסיף בשם תשובת הרשב"א (חלק ג סימן תמו), ש"אותה תקנה לא פשטה בכל גבולותנו… ומעשים במקומנו בתלמידי חכמים ואנשי מעשה, שנשאו אשה על נשיהם… ולא חשש שום אדם בדבר זה מעולם".[1] בנוסף לכך, תקפו של חרם זה הסתיים כבר בסוף האלף החמישי (מהרי"ק שורש קא ענף ד ושו"ע שם סימן א סעיף י).
בהמשך דבריו (אות יא) מביא הב"י את תשובת הרא"ש (כלל מג סימן ז), שהיא המקור לסעיף שהבאנו בשו"ע. על מנת לעצור את תופעת הביגמיה בקרב הציבור, שלא קיבל את  חרם דרבינו גרשום, הנהיגו על-פי דברי הרא"ש הללו בקרב רוב עדות הספרדים וארץ ישראל להוסיף על הכתובה גם שבועה מצד החתן, שלא יישא אשה נוספת על פני אשתו, ובשלב מאוחר יותר נוספה גם התחייבות בתקיעת כף על כל תנאי הכתובה ותנאים שנוספו לה (כזכור, החתן מתחייב לכלתו בין היתר: "אנא אפלח ואיזון ואפרנס ואוקיר").
מפאת חשיבות הנושא של מניעת ביגמיה (לעתים אף בלא ידיעת האשה הראשונה), במשך מאות שנים נהגו החתנים מבני עדות המזרח והספרדים להתחייב בפני נשותיהם באופן זה בשעת החופה. מנהג זה מוזכר במקורות רבים כגון, שו"ת הרמב"ם סימן פח, שו"ת מבי"ט חלק ב סימן נ, שו"ת הריב"ש סימן צח, חיד"א שו"ת חיים שאל חלק ב סימן לח.
עם השיבה לארץ וקיבוץ הגלויות המבורך התעוררה השאלה, האם ישנו צורך להמשיך בנוהג זה, או לאמץ את מנהג האשכנזים, אשר קיבלו עליהם את חרם דרבנו גרשום, ואינם נדרשים לשבועה המדוברת.
הרב מאזוז (חוברת 'אור תורה' תש"ן) סבור, כי המנהג לא פשט בכל קהילות המזרח, כגון: בבבל (רב פעלים חלק ב אבן העזר סימן כח), בתימן ובטוניס. ואולם לסברתו, אף במקומות שבהם התקבלה השבועה, יש לבטלה מכמה טעמים (ראה בנספח), והוסיף שאין בזה חשש לביטול המנהג הקדמון, עקב השתנות הדורות והחוקים במדינה, מה שימנע ממילא נשיאת שתי נשים.
גם הרב ז"נ גולדברג הקשה מדוע יש להמשיך בחיוב השבועה במדינת ישראל, ובכך להכשיל את החתנים, שיעברו על שבועתם. שאלתו הופנתה לרבני ירושלים, ונענתה בידי הרבנים בן-ציון אבא שאול ואחריו הרב מרדכי אליהו (מובא במאמר מרדכי כרך א אבן העזר סימן א). שניהם הדגישו את חשיבות השמירה על המנהג, והיתרונות הנובעים מכך במניעת בני זוג מלברוח מנשותיהם אל מחוץ לגבולות המדינה, ושם לשאת אשה נוספת על פניהן, ואף לעגן אותן. בתשובות אלה מצמצם הרב שאול את חיובי השבועה לארבעה תחומים בלבד, והוא פוטר את הנשבעים משבועה על תוכן הכתובה כולה, אולם הרב אליהו מעיד על עצמו, שבעבר סבר כך, אך נמלך בדעתו וחזר בו מן הרעיון. לפיכך יש להמשיך ולהישבע על כל חיובי הכתובה, ובזה לא לשנות ממנהג הקדמונים, ולא להפסיד את הנשים מזכויותיהן.
בשאלה דומה פנה הרב יעקב אריאל לרב עובדיה יוסף, והוא העבירה לרב שלמה עמאר (קובץ זכור לאברהם תשס"ג, שמע שלמה חלק ה אבן העזר סימן כ). אף הרב עמאר הדגיש את חשיבות השבועה לבני ספרד, שלא קבלו את חדר"ג. בדומה לרב שאול, גם הרב עמאר כותב, כי עיקר השבועה נסוב על ההתחייבות שלא לשאת אשה על אשתו, ואילו על יתר תנאי הכתובה אין צורך להישבע. הרב אריאל אף הוא הצטרף לדעת הרב עמאר, ותמך בשבועה זו, כדי למנוע מצב בו יקדש האיש אשה נוספת בארץ אחרת (חבל נחלתו טו סימן נ כאן).
גם הרב יצחק יוסף (ילקוט יוסף שובע שמחות א פרק ט, סעיף כד) מביא את טענות הסוברים לבטל את השבועה, ולאחר מכן מפריך אותן, ומוכיח שישנו חיוב להמשיך במנהג השבעת החתנים כפי שהוא, ולא באופן המצמצם. הרב בן ציון מוצאפי (כאן) סבור גם הוא שאין לעקור מנהג שנהגו קרוב לאלף שנים, מכמה טעמים: מוציא לעז על הראשונים, איסור שינוי מפני המחלוקת, עובר על דברי חכמים ואל תטוש תורת אמך.
מכל האמור עולה, כי לחתן בן עדות המזרח והספרדים ישנו חיוב להישבע שבועה חמורה בעת הקראת הכתובה, ולבטא בזה את רצינות כוונותיו כלפי אשתו, ואם הוא חושש מן השבועה על כל יתר תנאי הכתובה, הוא רשאי לנקוט כשיטת המקלים, אשר מצמצמים את השבועה לנוסחתה המקורית, במקביל לקבלת האשכנזים עליהם את חרם דרבנו גרשום.
אני מאחלת לך רוב שמחות ובשורות טובות,
ושלעולם לא תזדקקו לבדיקת חיובי הכתובה.
עידית
  
 נספח:
טענות הסוברים לבטל את השבועה:
בימינו גם הנשים עובדות ומפרנסות, ולא פעם משכורתן גבוהה משל האיש, אם כך לא ניתן לחייב את הבעל להיות אחראי בלעדי לפרנסת הבית והאשה, ואין אמת בשבועה זו.
בשבועתו מתחייב הבעל להוקיר ולכבד את אשתו לכל חייהם המשותפים, אך מטבע העולם, ישנם לעתים חיכוכים בין בני הזוג, והאיש עלול להיכשל ולפגוע בכבוד אשתו.
השבועה מיותרת, מכיוון שחוק המדינה אוסר לשאת שתי נשים.
השבועות הכתובות בחלק חושן משפט כבר התבטלו, ומדוע יש להשאיר דווקא שבועה זו?
יש מי שסבור שאת סדר החליצה המופיע בשו"ע כתב הבית שמואל, ולא המחבר, ומשום כך, אין מדובר במנהג מחייב.
הפרכת הטענות בידי הרב יצחק יוסף:
למרות הטענות הרבות, אין בכוחנו לבטל מנהג קדמונים, שיסודו בדברי השו"ע וראשונים אחרים. והוא מוכיח כי הלכה זו נכתבה בידי מרן.
כוונת הנוסח שבכתובה היא על הכבוד שבו נוהג אדם באשתו כדרך העולם, ולא על כל מקרה חריג של מילה פוגענית.
עוד בעניין ההתחייבות להוקיר, על-פי נחלת שבעה, הביטוי "אוקיר ואכבדך" מבאר, שהאיש מתחייב לכבד את אשתו במלבושי כבוד.
במקרה של מחילת האשה והסכמתה, רשאי האיש לצאת לחו"ל, ואינו עובר בכך על שבועתו.
רוב הנשים נישאות על דעת כן שבן הזוג יעבוד ויפרנס כפי כוחו, והוא אינו מתחייב לסכום בגובה מסוים, מכאן מובן שישנה מחילה מצד האשה, והחיוב הוא כללי, שלא יזלזל בסיפוק מזונותיה.
בעניין האיסור החוקי, החוק עלול להשתנות, וחמור מכך, במקום שהאיש בטוח שלא ייתפס, או שייסע למדינה אחרת, הוא לא יחשוש מנשיאת אשה נוספת, מה שאין כן, כאשר מדובר באיסור הלכתי.
שבועת החתן שונה משבועת טוען ונטען, מכיוון שאין מדובר כאן בחשש לשבועת שקר של אחד הצדדים (מה שהביא לביטול השבועות), אלא תקנת בית דין לטובת הציבור, שאינה מופנית לאדם מסוים דווקא.
לחלק מהפוסקים (כגון הרב בן ציון אבא שאול), אין השבועה חלה על כל ההתחייבויות שבכתובה, אלא על ארבעה דברים בלבד:
א.      שלא יישא אשה על אשתו.
ב.      שלא ייסע לחו"ל בלא ידיעתה.
ג.       שלא ימשכן את תכשיטיה.
ד.      שלא יגרשה בעל כרחה.
 
[1] ראשונים ואחרונים רבים כתבו כדברי הרשב"א הללו, ביניהם: שו"ת רדב"ז חלק א סימן שעד, שו"ת מהר"ם אלשקר סימן צה, כנסת הגדולה אבן העזר סימן א, שו"ת מהרשד"ם יורה דעה סימן קמ, שו"ת מהר"י בן לב חלק ב סימן פח, רב פעלים חלק ב אבן העזר סימן כח, ישכיל עבדי חלק ו אבן העזר סימן יד, יביע אומר חלק ז אבן העזר סימן כא.
 .### שאלה  
 שאלה:
לפני זמן מה פגעתי בחברה טובה שלי מאוד. מאוד. כבר מאותו הרגע שהבנתי את עוצמת הפגיעה שגרמתי לה התנצלתי והתחרטתי ובכיתי ומה לא עשיתי, כבר לאחר כמה דקות החברה אמרה שמחלה וסלחה לי אבל עדיין נשאר לי המצפון. במשך החודשיים האלה נשארנו בקשר ועדיין ביקשתי ממנה סליחה שוב ושוב ושוב. בכל אחת מהפעמים היא אמרה שהיא סולחת , שבהתחלה טיפה נפגעה אבל אחר כך סלחה לי והבינה שאני אדם טוב שלא הייתה לו כוונה לפגוע. עליי הפגיעה עדיין יושבת ואני לא יודעת מה עוד לעשות כדי להרגיש יותר טוב ולמה אם היא אומרת שהיא סולחת לי אני עדיין מרגישה נקיפות מצפון וצורך ללכת שוב ושוב ולהתנצל. אשמח שתסייעי לי. תודה רבה. ### תשובה  
  
את מתארת פגיעה שאירעה בעבר ובעצם כבר עשית תשובה עליה – ביקשת מחילה מחברתך והתחרטת בכל ליבך, אבל העניין עדיין נשאר איתך – במחשבות, בחששות, בחוסר השקט שהולך איתך כל הזמן.
זה נשמע קשה מאוד ואנחנו קודם כל רוצות לחזק ולעודד אותך. גם על כך שלקחת אחריות ועשית תיקון, וגם על הנכונות לפנות ולשאול כאשר את מרגישה שבמקום תחושת הקלה וניקוי את מרגישה עדיין את החששות. לא קל לחיות עם התחושה שעשינו חטאים ובחירות לא טובות, ואנחנו שומעות בשאלתך עד כמה את חיה איתה. אבל הקב"ה רואה ללבב ויודע שהרצון שלך לתקן הוא אמיתי ועמוק.
 
הרמב"ם בהלכות תשובה (ב', ב') אומר:
"וּמַה הִיא הַתְּשׁוּבָה. הוּא שֶׁיַּעֲזֹב הַחוֹטֵא חֶטְאוֹ וִיסִירוֹ מִמַּחֲשַׁבְתּוֹ וְיִגְמֹר בְּלִבּוֹ שֶׁלֹּא יַעֲשֵׂהוּ עוֹד שֶׁנֶּאֱמַר (ישעיה נה ז) "יַעֲזֹב רָשָׁע דַּרְכּוֹ" וְגוֹ'. וְכֵן יִתְנַחֵם עַל שֶׁעָבַר שֶׁנֶּאֱמַר (ירמיה לא יט) "כִּי אַחֲרֵי שׁוּבִי נִחַמְתִּי". וְיָעִיד עָלָיו יוֹדֵעַ תַּעֲלוּמוֹת שֶׁלֹּא יָשׁוּב לְזֶה הַחֵטְא לְעוֹלָם"
כלומר, חלק מהתשובה היא דווקא לא לחשוב על החטא כל היום, אלא להפך, להסירו ממחשבתנו.
 
קשה לדעת מדוע האירוע הזה תופס בך בעוצמה כזו ואינו מניח לך לעבור הלאה. יכולות להיות לכך סיבות רבות, שרק את או מי שקרובים אליך יכולים לדעת אותן. למשל, אולי מה שקרה באירוע הזה מזכיר לך אירועים אחרים, שלגביהם את עדיין לא מרגישה תיקון או סגירה; אולי במערכת היחסים שלך עם החברה הזו יש מורכבות שאינה נותנת לך לחוש רגועה; אולי באופן כללי את נוטה לביקורתיות כלפי עצמך. 
תהא אשר תהא הסיבה, העיקר הוא לדעת שהמחשבות האלה הן שלך ואינן משקפות את התייחסותו של הקב"ה כלפיך, וגם לא את יחסה של חברתך אליך לפי מה שהיא אומרת לך. הקב"ה מוחל למי שלוקח אחריות ומרצה את חברו (רמב"ם הלכות תשובה פרק ב' הלכה ט') ואת ללא ספק ריצית את חברתך. גם היא אישרה זאת. לכן, במישור של בין אדם למקום את נקיה ואין לך חטא. גם במישור של בין אדם לחברו, את נקיה כי עשית את התיקון מול חברתך. מה שנותר הוא המישור שבינך לבין עצמך, שם קיימת כרגע תחושת החטא והחשש.
 
מה ניתן לעשות לגבי זה?
ראשית, כפי שאמר הרמב"ם בהלכה שציטטנו לעיל, "להסירו ממחשבתנו" – להתמקד בדברים אחרים. לעשות עשייה חיובית, "עשה טוב", ולהתרכז בה.
בנוסף, אנחנו ממליצות לך לאחוז בדרכי התשובה המקובלות ביהדות מאז ומעולם: תשובה תפילה וצדקה. לצד התשובה שכבר עשית בלקיחת האחריות והתיקון כלפי חברתך, חברי עצמך לריבונו של עולם בתפילה ותני צדקה למטרה חשובה בעיניך, ובזה תוסיפי טוב בעולם.
 
אם לאחר זמן מה תרגישי עדיין מודאגת וחסרת שקט, אם לאחר זמן מחשבות על עונש משמיים או על חשבון של חטאים עדיין יטרידו אותך ותרגישי שאינן מניחות לך – כדאי שתפני להתייעצות עם מישהי קרובה אליך, לחשוב איך להניח לנושא. חשוב לעזור לעצמך להשאיר את הסיפור הזה מאחוריך ולהפנות את כוחותיך לבנייה חיובית. אין כל עניין להמשיך לעסוק במחשבות רבות על דברים שקרו ועל השלכותיהם, הקב"ה רוצה שנתמקד בעשיית הטוב.
 
נסיים בדבריו הנפלאים של הרב קוק (מאורות הראיה, ירח האיתנים עמ' מח): "כשאדם שב בתשובה מאהבה, צריך הוא לסלוח לעצמו על כל עוונותיו כמו שצריך לפייס את חבירו על עבירות שבין אדם לחברו כדי להשיג סליחתו. ואחר שבעיני עצמו יהיה מכופר ונקי מחטא, יתעורר עליו הקודש של חלק גבוה שיתהפכו כל עוונותיו לזכויות"
 
אנו בטוחות שהקב"ה יצליח דרכך בזכות תשובתך.
מאחלות מכל הלב שנה חדשה, טובה ומבורכת.
שלומית### שאלה  
 שאלה:
אנחנו קבוצת צעירות שנהיה יחד בראש השנה במקום שאין בו בית כנסת בכלל. לא יתקיים אפילו מניין.
יש לנו אפשרות להביא שופר ואחת מאיתנו יודעת לתקוע בו, אבל אנחנו צריכות הנחיות – במה התפילה שונה כשאין מניין? 
האם זה בסדר שאחת תתקע בשופר ותוציא את כולנו ידי חובה?
יש לנו בכלל חובה?
ומה עוד אנחנו צריכות לדעת לקראת התפילות של ראש השנה?
 . ### תשובה  
 ראשית, ישר כוח על ההיערכות מראש לתפילות במצב המאתגר שאתן נתונות בו.
השאלה שלך משקפת הכנה רוחנית לקראת ראש השנה, וחשיבותה גדולה מאוד. במהלך החיים אנחנו מוצאות את עצמנו במצבים שלא תכננו, אבל ההכנה לקראתם יכולה להפוך אותם מחסרון ואילוץ למשהו מצמיח. ההכנה לקראת החג תאפשר לכן לעצב את התפילות המשותפות שתקיימו בצורה שמתאימה לכן ונותנת מקום לחווית האמונה שלכן, וזו נקודת פתיחה מצוינת לשנה חדשה. לפעמים, דווקא החריגה מהשגרה והיעדר הסביבה העוטפת מאפשרים לנו לגלות רבדים בלתי מוכרים באישיות הדתית שלנו ולהתחזק באמצעותם. מאחלת לכן שתחושו את הברכה הזו בתפילתכן.
כעת ניגש לשאלתך.
כאשר קבוצת נשים מתפללות יחד, עולה השאלה האם מדובר למעשה בתפילת יחיד או בתפילה של ציבור. ההשלכות של שאלה זו נוגעות לעניין חזרת הש"ץ, ועיתוי מוסף ותקיעות.
יש לציין שלרוב אין חפיפה בין החלקים בתפילה שאנו חוות כמשמעותיים במיוחד ובין אלה שמחייבים מניין גברים. החיבור לתפילה ממוקד בדרך כלל הן ברובד הפנימי שמתבטא בתפילות לחש (בהן אין הבדל) והן בעולם המנגינות והפיוטים, שכמעט כולו לא ייעדר מתפילת נשים.
גם תקיעת השופר, מצוות היום, אפשרית לכן כפי שמיד נפרט.
הנה הנקודות העיקריות למעשה:
אישה יכולה לתקוע בשופר.
קיימת מחלוקת אם אישה יכולה להוציא נשים אחרות ידי חובתן בתקיעת שופר ונראה להלכה שיכולה. ובודאי שאפשרות זו עדיפה על פני תקיעה של גבר שכבר יצא ידי חובת שופר.
רצוי לתקוע לכל הפחות 30 תקיעות.
התוקעת צריכה ללמוד הלכות תקיעה בשופר היטב, ולהעמיד מישהי שתקריא סמוך לה.
במהלך התפילה אין לומר קדיש וקדושה. ניתן לשיר חלקים מן הקדיש או מן הקדושה.
לגבי חזרת הש"ץ- אין אומרים חזרת הש"ץ בציבור נשים. על כן, ניתן לאומרו ללא שם ומלכות בברכות. ניתן לומר את הפסוקים של מלכויות, זכרונות ושופרות כרגיל ולתקוע על הסדר. וכן אין כל בעיה עם כלל הפיוטים.
אין כל מגבלה לגבי שעת תפילת מוסף וזמן התקיעות.
וידוי ואמירת אבינו מלכנו כרגיל.
קריאת התורה ללא ברכות ובלי עליות, אפשר מתוך חומש.
י'ג מידות – אינן נאמרות בציבור נשים. אך ניתן לומר אותן בטעמים וכן לומר את "א-ל מלך יושב" לפני לי'ג מידות.
 
 
הרחבות
תקיעת שופר לנשים על ידי אישה:
בשו"ע נפסק שנשים פטורות מתקיעת שופר משום שמצווה זו היא מצוות עשה שהזמן גרמא (בבלי קידושין כט, א; או"ח, תקפט, ג). אולם הוא מוסיף "אף על פי שנשים פטורות יכולות לתקוע" (עיטור, הל' שופר, צט, ד ד"ה גרסינן;שו"ע או"ח תקפט, ו). ולפי הרמ"א גם מברכות כדעת ר' תם וכבר נהגו נשים אשכנזיות לברך על כל מצוות עשה שהזמן גרמא (ראו גם חידושי הרשב"א, ראש השנה, לג, א ד"ה וכן הסכימו). אישה שתוקעת בשופר ודאי אינה מוציאה גברים ידי חובתם שכן היא פטורה מן התורה ממצווה זו בניגוד לגברים שחייבים במצווה זו מן התורה. למרות שאישה פטורה מתקיעת שופר התירו לנשים לתקוע בשופר אך נחלקו הפוסקים בטעם ההיתר אם מפני נחת רוח שעשו לנשים (הגה"מ שופר ב, א ואחרים) ואם מפני שמדובר בבת-דעת שיכולה להכניס עצמה לחיוב (עטרת זקנים או"ח, תקפט, ד"ה אישה פטורה ועוד). 
אולם, עדיין נשאלת השאלה אם אישה שתוקעת בשופר מוציאה נשים אחרות ידי חובה.  הזכרנו שיש שני נימוקים שונים שהובאו בפוסקים לכך שנשים תוקעות. האחד הוא משום שנחת רוח עשו לנשים. והנימוק השני הוא שזה מפני שיש להן יכולת להכניס עצמן לחיוב. לסבורים שנשים נכנסו לחיוב על ידי קבלתן לקיים את המצווה אישה חייבת ברמה מסוימת בתקיעה ועל כן יכולה להוציא את חברתה שחייבת בכך באותה הרמה- ידי חובתה. ורק אם מתייחסים לתקיעה כהתנדבות מוחלטת, כיוון שאין כאן מצווה שמא אין אישה מוציאה אישה ידי תקיעה.[2] אך להבנתי, גם אם אומרים שנשים פטורות משופר ומדובר ברשות בלבד, אפשר לומר שעם הרשות לתקוע ניתנה גם הרשות להוציא ידי חובה. אם מעיינים בדברי הפוסקים, לא נאמרו דברים מפורשים בעניין זה. הרמב"ם כותב: "כל מי שאינו חייב בדבר אינו מוציא את החייב ידי חובתו, לפיכך אשה או קטן שתקעו בשופר השומע מהן לא יצא" (הל' שופר וסוכה ולולב ב, ב). דיוק בדברי הרמב"ם מלמד שאישה אינה מוציאה את מי שחייב אך אפשר שהיא מוציאה את מי שרמת חיובו זהה לשלה ועל כן היא מוציאה נשים ידי חובה. ראיה חזקה יותר לעמדה זו ניתן להפיק מדברי הטור שכתב: "אנדרוגינוס מוציא את מינו שאם זה זכר גם זה זכר ואם זו נקבה גם זו נקיבה". כלומר, אנדרוגינוס מוציא אנדרוגינוס אחר שכן אמנם איננו יודעים את זהותו המינית, אבל גם אם הוא נקבה גם האנדרוגינוס השני הוא נקבה.[3] מכאן שהטור סבר שנקבה מוציאה נקבה. וגם מדברי היראים ניתן להסיק שנשים מוציאות זו את זו: "ואם יצא לא יתקע לנשים ולתינוקות דנשים פטורות דהו"ל מ"ע שהז"ג ונמצא תוקע לבטלה אבל הן יתקעו לעצמן דכיון דאין בתקיעה איסורא [דאורייתא] דתנא דבי שמואל [כ"ט ב'] כל מלאכת עבודה לא תעשו יצאו תקיעת שופר ורדית הפת שהיא חכמה ואינה מלאכה הלכך משום נחת רוח דנשים ותינוקות שרינן להו עד שילמודו… ונשים אין מתעסקין בהם ואף על גב דקי"ל כר' יוסי דאמר נשים סומכות רשות משום נחת רוח דנשים שרינן להו לסמוך באקפו ידייהו לעצמן שרינן משום נחת רוח אבל לאחרינא לא דאין אומרים לאדם חטא משום נחת רוח דנשים" (ספר יראים סימן תיט [דפוס ישן – קיז]). היראים סבור שתקיעה לנשים על ידי נשים עדיפה הלכתית מהאפשרות שגבר שיצא כבר ידי חובתו יתקע. כיוון שנשים לא חייבות במצווה לא ברור שמותר לגבר לתקוע להן מצד איסור תקיעה סתם ביום טוב.  אוסיף כאן סבררה נוספת שמא עיקר החיוב בשופר אינו בתקיעה אלא בשמיעת קול שופר. והתקיעה עצמה אינה המצווה כך שהשומעת יוצאת ידי חובה מצד שמיעתה ולא מצד תקיעתה של האישה התוקעת. אם כן, נראה שיש מקום לומר שנשים מוציאות נשים ידי חובת שופר. וכבר נזכר בפוסקים רבים שכך נהגו.
 
חזרת הש"ץ
חזרת הש"ץ נתקנה כדי להוציא את הציבור ידי חובת תפילה מתוך הנחה שחלק מן הציבור אינו יודע להתפלל. הדין של הוצאה ידי חובת תפילה את מי שאינה יודעת להתפלל חל גם בין נשים שהרי הן חייבות בתפילה. אך חזרת הש"ץ כשלעצמה היא דבר שבקדושה. על כן ככל דבר שבקדושה אינו נאמר בציבור נשים: "אין פורסין את שמע ואין עוברין לפני התיבה ואין נושאין את כפיהם ואין קורין בתורה ואין מפטירין בנביא ואין עושין מעמד ומושב ואין אומרים ברכת אבלים ותנחומי אבלים וברכת חתנים ואין מזמנין בשם פחות מעשרה" (משנה מגילה ד, ג). אם בציבור הנשים יש אישה שאינה יודעת להתפלל אפשר להוציא אותה ידי חובה אך לא באמצעות חזרת הש"ץ. לכן, אפשר לומר את הברכות ללא שם ומלכות, לומר את פסוקי מלכויות זכרונות ושופרות ולתקוע על הסדר. כמובן, שקדיש וקדושה אינם נאמרים בציבור נשים.
 
שעת מוסף ותקיעות
לגבי שעת תחילת מוסף וזמן התקיעות מובא בהלכה שיש להבחין בין תפילת הציבור ותפילת היחיד. ציבור המתפלל יכול להתפלל בכל עת אולם יחיד המתפלל אינו מתפלל מוסף לפני עבור שלוש שעות ראשונות של היום. וכך כתוב בשו"ע: "לא יתפלל ביחיד תפילת מוסף בראש השנה עד אחר ג' שעות היום" (או"ח, תקצא, ח). ובמשנה ברורה הוסיף "שלא יתקע תקיעת מצוה עד אחר ג' שעות על היום משום דיפקדו בדינו" (מ"ב, תקצא, יד). הסיבה לעיכוב התפילה והתקיעות היא שהשעות הראשונות של היום הן שעות שהקב"ה יושב בהם על כסא דין (וראו מגן אברהם אם זה בכל השנה או רק בראש השנה ומה ההבדל בין הימים השונים, מג"א ד"ה אבל). וכתב הט"ז: "אבל רבים ' הן אל כביר לא ימאס'". כלומר, שמגבלת השעה היא רק על תפילתם של יחידים. אך כשרבים מתפללים הקב"ה אינו מדקדק ומעיין בדינם. נראה שלעניינים אלו נשים המתפללות יחד אינן כיחידות אלא כציבור לגביו נאמר "הן אל כביר לא ימאס". על כן אין מגבלה על שעת התפילה והתקיעות.
 
[1] שו"ע אורח חיים, סי' תקצא, ח; משנה ברורה, שם, ס"ק יד,טו.
[2] ונדמה שזה יסוד ההבחנה בין מי שקבע שגבר שיצא ידי חובתו לא יתקע לנשים כיוון שהוא עצמו פטור מתקיעה כיוון ששמע כבר את התקיעות וכעת כשהוא תוקע לנשים שאינן חייבות בכך כלל הוא עובר על איסור של תקיעה סתם ביום טוב. לעומת פוסקים אחרים שקבעו שגם אם תקע כבר, יוכל לתקוע להן. ראו: לבוש ומהרי"ל, נזכרים במגן אברהם תקפט, ד. ואמנם יש עדיין לדון אם אישה היא בדין ערבות. ויש בזה מחלוקת בין הפוסקים ראו: צל"ח ברכות כ, ב ד"ה יוצא; דגול מרבבה או"ח סי' רעא, שו"ת הר צבי או"ח ב, סי' קכב; ר' עקיבא אייגר, ברכות כ, ב, ד"ה ונראה לי. אולם לדעתי יש לסכם כדברי הרב עובדיה יביע אומר א, או"ח סי' טו שנשים שייכות בדין ערבות במקום שחייבות במצווה.### שאלה  
 אני עובדת כשכירה והמשרד בו אני עובדת עבר לאחרונה לבניין חדש. הוחלט ע׳י בעלי הסמכות הרלוונטים להתקין מזוזה רק בכניסה הראשית למשרד. הבנתי מההנהלה שהם אינם מעוניינים להתקין מזוזות נוספות אבל שלא תהיה התנגדות אם ארצה להתקין מזוזה באופן עצמאי בחדר בו אני עובדת. 
האם עלי להתקין מזוזה בכניסה למשרדי האישי? 
תודה רבה
 . ### תשובה  
 שלום לך,
ישנן שתי שאלות שיש לברר אותן –
האחת, האם יש חובה לקבוע מזוזה במשרד, מקום שאין דרים בו.
והשנית, אם יש חובה, על מי מוטלת האחריות לקבוע את המזוזה?
 
חובת המזוזה במשרד
על פי פשט הפסוקים אנחנו לומדים שחובת קביעת המזוזה היא במקומות המגורים של האדם הנקראים "ביתך" – מקום שאדם דר בית, ו"שעריך" – שער העיר, מהפסוק "וּכְתַבְתָּם עַל מְזוּזוֹת בֵּיתֶךָ וּבִשְׁעָרֶיךָ" (דברים ו, ט). מכאן שיש מקומות מסויימים החייבים במזוזה אך יש גם מקומות שאינם נכנסים להגדרת בית ושער שאינם נזקקים למזוזה. 
השאלה שלנו תהיה איפוא, מהי ההגדרה של "ביתך", אילו סוגי דירה כלולים בו והאם גם משרד נכנס להגדרה זו.
על פניו בית הוא מקום ששוהים בו ביום ובלילה ואוכלים וישנים בו. אך משרד הוא מקום שמבלים בו שעות רבות ולכן יש מקום לחשוב שהוא חייב במזוזה למרות שלא דרים בו. 
לכך יש לברר מה נהוג במשרד. אם מדובר במקום שיש שם מגורים או שלעיתים לנים בו, יש לקבוע מזוזה בברכה כי מדובר במבנה שיש לו שימוש שדומה לבית. 
לגבי משרד שלא לנים בו (ולפי רוב, אפילו אם אוכלים בו בקביעות) יש מחלוקת פוסקים גדולה (ר' הרחבה בהמשך).
לצד עניין הלינה, יש מי שפוסק  שהמדד לקבוע אם מבנה דומה לבית לעניין חיוב במזוזה הוא השאלה אם אוכלים בו דרך קבע. לדעתם משרד או חנות אשר אנשים שוהים בו שעות רבות ביום ואוכלים שם בשעות של הארוחות דרך קבע חייב במזוזה (אפילו אם לא לנים במקום).
מכיוון שיש מחלוקת לגבי קביעת מזוזה במשרד, וכן אם מספיק שאוכלים בו כדרך קבע  כדי לחייב במזוזה יש לנהוג על פי הכלל "ספק דאורייתא לחומרא, ספק דרבנן לקולא". כלומר, כשיש ספק במצווה דאורייתא יש להחמיר ועל כן יש לקבוע מזוזה במשרד.  לעומת זאת, כשיש ספק לגבי מצווה דרבנן, במקרה שלנו, הברכה על קביעת המזוזה, יש להקל.  כלומר, אין לברך על קביעת המזוזה במצב של ספק.
לעומת זאת, יש כלל "ספק ברכות להקל". כלומר, אין לברך על קביעת המזוזה במצב של ספק.
לכן, לסיכום, לפי פוסקים רבים (ר' בהרחבה) במשרד שאין לנים בו יש לקבוע מזוזה אך קביעתה תיעשה ללא ברכה שמא המבנה פטור ממזוזה משום שלא לנים בו וכפי שלמדנו במצב של ספק יש להקל בברכות. באופן זה יש לקבוע מזוזות בכל חדרי המשרד (למעט חדרים שעל פי ההלכה אינם מחוייבים במזוזה כגון חדר השירותים).
 
האחריות לקביעת המזוזה
האחריות על קביעת המזוזה הינה על השוכר של המשרד, כפי שלומדים "מזוזה חובת הדר היא" (פסחים ד,א). השוכר הוא כבעלים על המקום כדכתיב "וּכְתַבְתָּם עַל מְזוּזוֹת בֵּיתֶךָ וּבִשְׁעָרֶיךָ", הוא הלוקח את האחריות על המקום ובכוחו נמצאים העובדים במשרד.
השאלה העולה היא במקרה שהבעלים לא קובעים מזוזות במשרד ואף לא מוכנים לשלם עליהן למרות שזו חובתם – האם חובת קביעת המזוזה עוברת לעובדים שהם כאורחים במקום. 
בספרות השו"ת יש מעט מאד התייחסות למצב כזה ומצאתי בשו"ת מנחת יצחק (חלק ב סימן פג) שמתייחס למצב דומה לזה שתיארת. הוא מביא שני טעמים לכך שהפועל במפעל פטור מקביעת מזוזה. האחד משום שהמקרה שבו חנות חייבת במזוזה היא כאשר יש החנות מאחסנת את הסחורה של בעל הבית בלילות, וסיבה זו לא שייכת לחיוב השכיר. הטעם השני הוא שיש מספר ספקות הקשורים לעצם החיוב של מזוזה בחנות וחיוב מזוזה על ידי שוכר. למרות דברים אלו, הוא מסיים את דבריו שמטעם ערבות עם החייבים במצוות (בעל המשרד) נכון לקבוע מזוזה אם אין בכך טרחא יתירה ואם בעל הבית יסכים לכך.
בנוסף, אפשר ללמוד על פטור השכיר מפוסקים המתייחסים למקרים דומים בהם אדם אינו בעל הבית ושאלת החיוב שלו במזוזה כגון המאושפז בבית החולים לאורך זמן והאורח בצימר. במקרים אלו נפסק שהאדם פטור מן המזוזה. (ראי דיון בהרחבה)
מתוך פוסקים אלו ניתן לגזור ביחס למקרה של עובד במשרד שלעניות דעתי אין חובה על העובד לקבוע מזוזה, אך יש מקום לשקול קביעת מזוזה בכל מקרה במשרדך האישי משום חשיבות מצוות מזוזה. 
 
שנה טובה ושתזכי לראות ברכה בעבודתך,
רחל
 
הרחבה
הקריטריונים  להגדרת "בית" לעניין מזוזה 
במדרש לומדים שרק מקום שהוא בית העשוי למגורי קבע חייב במזוזה, ולא מקום שאינו מיועד לכך: "יכול שאני מרבה סוכת החג בחג והבית שבספינה והחנות. ת"ל 'בית', מה בית העשוי לדירת קבע, אף כל העשוי לדירת קבע. יצאו אלו שאינן עשויין לדירת קבע" (מדרש תנאים לדברים פרק ו, ל). מחז"ל לומדים "מזוזה חובת הדר היא" (פסחים ד,א)  כלומר שמצוות קביעת המזוזה מוטלת על מי שעושה שימוש בבית (ולכן למשל שוכר הוא החייב בקביעת המזוזה אם דר שם שלושים יום ויותר (שו"ע שם,כב)). בבית אשר מחוייב במזוזה המצווה היא להתקין מזוזה על כל חדרי הבית שיש בהם שימוש כלשהו (בתנאי שהוא חדר "מכובד", להוציא שירותים ומקלחת) (שם, טז).
לגבי המדדים הקובעים אם המבנה הוא בית או דומה לו בכדי לחייב במזוזה מקובל לרוב להגדיר אותו כמקום שנמצאים בו ביום ובלילה ולנים בו ולכן המשרד יהיה חייב במזוזה על פי מדד זה. אך ישנם פוסקים שקובעים שמבנה יהיה מוגדר כעין "בית" אם אפילו רק אוכלים בו אכילת קבע כך שאם אוכלים דרך קבע במשרד (אפילו אם לא לנים בו) יש לקבוע מזוזה בברכה. כך פוסק הרב אביגדור נבנצאל כאן, הרב אליעזר מלמד כאן והרב יובל שרלו כאן.
 
מחלוקת בעניין חיוב חנות ומקום עבודה במזוזה
כדוגמה למקום שאינו דירת קבע הביא המדרש את "החנות". החנות דומה למשרד בכך שמיועד לעבודת היום ביום ולא למגורי קבע בלילה. בשולחן ערוך (שם, יא) נפסק שהחנויות שבשווקים פטורות ממזוזה.  
הפרישה (שם) מעיר שכיום החנויות יש להם כנראה שימוש אחר ולכן לא ברור שאכן פטורות ממזוזה:
"והחנויות שבשוקים פטורים. דכתיב "ביתך" שהוא דירת קבע לאפוקי אלו שהם דירת עראי. ונראה דבזמן הזה אלו חדרים הנקראים קליט"ן חייבים וצריך עיון"
הט"ז (שם) חולק עליו ומסביר מדוע החנויות פטורות – כיוון שהחנות אינו דירה (ואיתו מסכים הש"ך) :
"דלאו דירות נינהו ונ"ל אפי' אם יושבין בהם בכל יום פטורים דכיון דאינם שם בלילה מיקרי עראי כדמצינו בח"מ סי' ק"מ סעיף ח' לענין חזקה ובפרישה הניח זה בצריך עיון ולע"ד נראה כמו שכתבתי ולא דמי לבית התבן או אוצר דשם תשמיש השייך לו אין חילוק בין יום ללילה".
לעומת זאת, הפתחי תשובה (שם) מסביר מדוע החנויות כיום שונות מהחנויות המוזכרות בשולחן ערוך בכך שיושבים בהם כל היום ולכן זוהי דירה:
"עבה"ט ועיין בס' יד הקטנה על הרמב"ם פ"ב מהלכות מזוזה אות כ"א שתמה ע"ז דאם יש בחנות איזה סחורה המונח שם תמיד הוי ליה ממש בית האוצר ואף אם מפנה הסחורה משם בלילה ואינו משאיר שם כלום מ"מ ראוי לחייבה כמו בבהמ"ד דאמרינן לפי שיושבין בו כל היום הרי זה דירה והעלה דכוונת הטור והש"ע בחנויות שעושין ביומא דשוקא בכרכים גדולים ועומדים שם החנויות בשוק רק כל משך היריד ואחר כך מפרקים אותם או עומדים פנוי בלי שום תשמיש דזה ממש כמו סוכת החג בחג ע"ש"
 
חוץ מההשוואה בין משרד לחנות המוזכרת במדרש ובהלכה, אפשר גם לדמות את המשרד באופן מסויים לבית המדרש שמתאפיין בכך שאנשים יושבים בו שעות רבות במשך היום ולעיתים אף לומדים בלילה. ביחס לבית מדרש פוסק השולחן ערוך (שם,י): "בית המדרש פטור מהמזוזה… וי"א שבית המדרש חייב במזוזה, ונכון לחוש לדבריהם, אבל לא יברך עליה".
הש"ך מסביר שהסיבה שיש לחוש לחיוב במזוזה היא "כיון שהתלמידים יושבים בו מהבוקר ועד ערב דומה לדירה".  בשו"ת מנחת יצחק (חלק ד, פט, ו) נפסק שבבית המדרש יש לקבוע מזוזה ללא ברכה.
הלכה למעשה פסקו רבים שיש לקבוע מזוזה ללא ברכה בחנויות ובמשרדים (בן איש חי שנה ב' כי תבוא, כב;תשובות והנהגות א, תרמז; שבט הלוי ח"י, ד; צהר הבית "בעניין בתים הפטורים במזוזה" מאת הרב צבי וויל).
וכן יש פוסקים כגון הרב עובדיה שפוסק שיש לקבוע במשרד מזוזה בברכה (יביע אומר ח"י יורה דעה, נח ס' כח) וגם מזכיר את הדעה שיש לקבוע ללא ברכה ומי שנוהג כמותם יש להם על מי לסמוך:
"ולכאורה נראה שכיון שהמחלוקת במצוה ולא בברכה, ודעת מרן לחייב במזוזה כמו שכתבו האחרונים הנ"ל, יש לקבוע מזוזה בהן בברכה… וכן המשרדים והבנקים, אף על פי שהם סגורים בלילה, יש לקבוע בהן מזוזות בברכה. והבא לקבוע מזוזה בחנות או במשרד בלי ברכה, וכמו שכתב הרב המחבר בבן איש חי ש"ב (פרשת כי תבא אות כב) לחוש לדברי הט"ז, יש לו ע"מ שיסמוך. ואין כאן מקום להרחיב".
 
על מי מוטלת האחריות לקביעת המזוזה 
כאמור, האחריות על קביעת המזוזה הינה על השוכר של המשרד, כפי שלומדים "מזוזה חובת הדר היא" (פסחים ד,א). 
במקרה שבעל המשרד, שהוא כבעלים של המקום בזמן שכירותו, אינו מקיים את מצוותו בקביעת מזוזה, עולה השאלה אם השכיר חייב בעצמו בקביעת המזוזה. האם השכיר נחשב כמי שדר באותו מקום?
ביחס למבנה המשרד עצמו, בתור שכירה, אין לך בעלות או אחריות על המקום ושהותך במקום הוא משום העבודה שלך במקום ולא בשביל המקום עצמו. נראה מספר דוגמאות למצבים דומים בהם אדם שוהה במשך זמן כאורח ולא כבעלים ומהם נלמד ביחס לשכיר. 
מאשופז בבית חולים
נוכל ללמוד מהאבני נזר שמתייחס לחיוב מזוזה בבית החולים במצב שאדם שוהה שם לתקופה ארוכה יותר משלושים יום. הוא מברר האם הוא דומה לשוכר למרות שאינו כן מכיוון שהוא כביכול דר במקום. (נעיר שבמחלוקת הפוסקים אם חיוב המזוזה היא דאורייתא או דרבנן, גישת האבני נזר היא ששוכר חייב במזוזה מדרבנן כי לשיטתו חובת המזוזה היא על מי שיש לו בעלות על הבית ואילו על השוכר רק כיון ש"מחזי כשלו" ואכמ"ל):
"והנה בנ"ד שהחולים אינם שוכרים הבית רק שנותנים שכר עבור מה שהם שם. ודומה להא דאמר ב"ב (קמ"ז ע"ב) שכ"מ שאמר ידור פלוני בבית זה לא אמר כלום שלא הקנה לו בית לדירה. ה"נ בנ"ד לא חשיב הבית שלו כלל.
…שאפי' אם הי' שלו אם לא הי' חולה לא הי' בביה"ח. ומחמת חליו הוא שם אף שאינו שלו שכך מתוקן הבית עבור החולים.. א"כ אין מקום לחייב במזוזה.. "
מתשובה זו נלמד גם לגבי המשרד שמי ששכיר במשרד ואינו בעלי המשרד אשר שוכרים את המקום, שהימצאותו שם אינו משום הבעלות שלו על המקום אלא משום עבודתו ונמצא שם מכוחו של הבעלים כמו החולה שאף שהוא ישן ואוכל בבית החולים לזמן ממושך, הוא נמצא שם מחמת חוליו ולא מחמת מגוריו.
אורח בצימר
סיטואציה נוספת ממנה נוכל לגזור למקרה שלפנינו היא ביחס ל"פונדקי", המתארח במלון או בצימר. בשו"ע (שם כב) נפסק "השוכר בית בחוצה לארץ והדר בפונדק בארץ ישראל, פטור ממזוזה שלשים יום. והשוכר בית בארץ ישראל, חייב במזוזה מיד, משום ישוב ארץ ישראל".
הרב יעקב אריאל (כאן) בהתבסס על בשו"ת שבט הלוי (ח"י סי' קפ) מבחין בין השוכר למתארח בכך שהמתארח אין לו קניין כספי על המקום וקבלת החלטות וכן לקיחת אחריות עליו. אלא, הוא משלם רק עבור מקום לישון בו, גם אחרי שלושים יום. לעומת השוכר שמעוניין במקום עצמו וכביכול קונה אותו כבעלים עליו. (לא ארחיב כאן על המחלוקת עם שכירות קניא או לא והשאלה אם השוכר חייב במזוזה מדאורייתא או מדרבנן).
יש הבדלים משמעותיים בין השכיר במשרד לבין המתארח בצימר, שכן השכיר אינו ישן במשרד כמתארח ואינו משלם עבור שהותו במקום כך שאין בכלל שאלה של קנין. אך נוכל להשליך מכאן למקרה שלך לעניין יחסי הבעלות שבינך לבין המשרד. השימוש שלך במשרד הוא כמקום שאת נמצאת בו כדי לעבוד ואם השוכרים יחליטו לקום ולעבור למשרד אחר את תעברי איתם מכח העבודה, ולא כמקום שאת "קונה" אותו כבעלים המעוניינים במקום עצמו.  
הרב אריאל מסיים את תשובתו כך:  "יחד עם זאת ממידת חסידות יש מקום לשמירה.. לכן ראוי להמליץ על מזוזה גם בפונדק, אך חיוב מעיקר הדין אין בו". כאמור, זה ביחס לצימר ולא למשרד, אך עדיין לומדים ממנו על חשיבות המזוזה גם במקום שהאדם אינו חייב בו.
עובד במפעל
בשו"ת מנחת יצחק (חלק ב סימן פג) מובא שאלה בנוגע לבעל המפעל שאינו מעוניין לקבוע מזוזות אך הסכים לעובד לקבוע בעצמו כל עוד המזוזות לא ייראו לעין. בעל המנחת יצחק בתחילה עושה הבחנה בין השוהה בבית חולים לבין משרת הדר בבית האדון, שבית החולים הינו דירת ארעי ולכן פטור (ולא כפי שפירש האבני נזר שאין שם מראית עין שהוא הבעלים על המקום). לעומת זאת, המשרת לאחר שלושים יום נהיה כשותף לבעל הבית על הדירה, אמנם שותף משני ולכן חייב לקבוע מזוזה רק אם בעל הבית לא עושה כן.
ביחס לשכיר, הוא מביא שני טעמים מדוע השכיר פטור מן המזוזה. האחד, שהסיבה לחייב משרד, "חנות" בלשון חז"ל והשולחן ערוך, הוא מכיוון שהמקום מאחסן את הסחורה שלו גם בלילה – ואין זה שייך בשכיר. הטעם השני הוא משום הספקות. ספק משום מחלוקת אם שוכר חייב במזוזה דאורייתא או דרבנן וספק (מחלוקת) האם חנות חייבת במזוזה או לא. כך שיש ספק ספקא דאורייתא, או רק ספק אחד דרבנן.
למרות דברים אלו, הוא מסיים את דבריו שמטעם ערבות עם החייבים במצוות (בעל המשרד) נכון לקבוע מזוזה אם אין בכך טרחא יתירה ואם בעל הבית יסכים לכך.
הר בן ציון מוצפי פוסק בקצרה שעובדת לא חייבת במזוזה במשרד כיוון שהיא רק שכירה שם (כאן)
לסיכום, נראה מהטעמים שראינו לעיל:
משום שהמקום אינו נראה כשלך, משום שאת נמצאת במקום מכח העבודה ולא מכח המקום עצמו וכן משום הספקות ביחס לחיוב המזוזה על ידי שוכר ובחנות – שניתן לסמוך על כך שאינך חייבת לקבוע מזוזה.
יחד עם זאת, ראינו שהמנחת יצחק מתייחס לערבות שלך עם בעלי הסמכות במשרד שהם השוכרים של המבנה. גם מההתייחסות לצימר ע"י הרב אריאל, למרות שאינו משרד, אפשר ללמוד על מידת החסידות שבקביעת מזוזה ע"י השוהה בצימר, שכמו במקרה של השכיר במשרד, פטור מעיקר הדין. כך שמכיוון שאין מדובר בטרחה יתירא שכוללת אי הסכמה ע"י הבעלים או קושי טכני בקביעת המזוזה וכן אם גם לא מדובר בהוצאה גדולה לצורך המזוזה, יש לשקול קביעת המזוזה. 
 ### שאלה  
 השאלה:
האם מותר לי ללכת למחזמר שיש שם ישיבה מעורבת?
והאם מותר לי ללכת למרות שמופיעים שם גם בנים וגם בנות (והבנות שרות)?
כי לי אין איסור לשמוע בנים ובנות שרים, אך, יש שם גם בנים וגם בנות שמופיעים ביחד בצורה אסורה, וגם בנים שבאים למחזמר ושומעים את הבנות שרות.
ואז זה יכול להחשב כאילו אני נותנת יד לשירות נשים בציבור, ולבנים ובנות ביחד.
קניתי כרטיס עם חברות בידיעה שיש שם זמר דתי ללא שום בנות, ואז התברר שהזמר לא נמצא, אלא בנים ובנות שרים את השירים שלו, אם זה לא מלכתחילה אולי אפשר ללכת בדיעבד? או שזה איסור שאין לעבור אותו?  . ### תשובה  
 שלום לך, 
ויישר כוחך על הרצון לברר את מעשייך בהתאם להלכה.
שאלת מספר דברים, וננסה לגעת בכל אחד מהם.
א. לגבי ישיבה מעורבת בהופעה, ניתן למצוא דעות שונות, וחלקן בסופו של דבר מסתמכות על המנהגים המקובלים בחברה, ואסביר למה כוונתי.
המקור העיקרי שעליו מתבססים הפוסקים, הנו המשנה והגמרא במסכת סוכה (נא, ע"א-ע"ב), המתארות את התיקון הגדול שנעשה לקראת שמחת בית השואבה בבית המקדש, על מנת להרחיק נשים וגברים זה מזה. 
בפירושה של הסיטואציה נחלקו המפרשים והפוסקים. לפי גישה אחת, רק בבית המקדש ובמצבים של קדושה (כגון תפילה בבית הכנסת) נדרשת מן התורה ההפרדה משום מורא מקדש, ואילו באירועים פרטיים, כולל שמחות, אכילה משותפת ואף אכילת קרבן הפסח (משנה ברכות פרק ז משנה ב, גמרא פסחים פו, ע"א) – אין נדרשת ההפרדה. כך כתבו אגרות משה (אורח חיים א, סימנים לט, מא), בני בנים (א, לה) ופסקי עוזיאל (בשאלות הזמן סימן מד, עמ' רלג). פוסקים אלה זיהו את "התיקון הגדול" כמניעת ערבוב בין גברים ונשים במקדש (רמב"ם הלכות לולב פרק ח הלכה יב, רש"י בגמ', המאירי (סוכה נא, ע"ב), אגרות משה שם, שרידי אש ב סימן יד, שיח נחום עמ' 384), לפי גישה זו, מחוץ למקדש רק ערבוב, שעלול להביא לקלות ראש או לפריצות, ייאסר (שו"ת הב"ח סימן נה, ודבריו באבן העזר סימן סב). 
ואילו אחרים פירשו את הסיטואציה באופן נרחב יותר, וחששו אף מהסתכלות בלבד (תוספות בגמרא, ציץ אליעזר ז, סימן ח, שבט הלוי א, סימן כט, משנה הלכות ז סימן יב), וחשש לקלות ראש (בית שמואל אבן העזר סימן סב, סעיף יא, קיצור שולחן ערוך סימן קמט סעיף א). ולאור הדברים אסרו כל ישיבה מעורבת, ללא תלות בהקשרה.
במקום אחר בגמרא (קידושין פא, ע"א) מסופר על אביי שבעת התקבצות נשים וגברים יצר הפרדה באמצעות כדי חרס גדולים, למניעת מעבר בין הצדדים. גם כאן נחלקו המפרשים בנסיבות האירוע, לרמב"ם (הלכות יום טוב פרק ו הלכות כ-כא) ולערוך (ערך: סקב), וכן לשו"ע (אורח חיים סימן תקכט ס"ד) מדובר במצבים מיוחדים של אווירת שמחה ושחוק, ואף חשש להשתכרות, שיביאו לידי עבירה, ולכן נדרש הפיקוח. באופן זה כתב גם הרב עוזיאל (משפטי עוזיאל חושן משפט סימן ו). 
אך רש"י ותוספות (על הגמ') סברו שמנהגו של אביי לא התייחד דווקא לזמנים של שמחה, אלא לכל מפגש משותף, או מצב של נוכחות נשים וגברים יחד, ולכן תמיד נדרשת הפרדה, אלא שבזמן הָרְגָלִים יש להקפיד יותר. כך נפסק גם במשנה ברורה (סימן תקכט סקכ"ב).
פוסקים אחרים התייחסו למצב התרבותי המקובל, ולשינויים החברתיים שהתחוללו. לדבריהם, אנו רגילים כיום לשבת יחד באופן מעורב, ולכן אין חשש להרהורי עבירה, כשמדובר באווירה מכובדת (לבוש אורח חיים מנהגים אות לו, פתחי תשובה אבן העזר סימן סב, סקי"ח, הרב הנקין, "ישיבת אנשים ונשים ביחד בחתונות", שנה בשנה תש"ם, עמ' 210, יביע אומר אבן העזר חלק ג סימן י, "עקרונות הפרדת נשים וגברים בחברה ובאירועים", שיח נחום, סימן קיב, הרב יעקב אריאל כאן). 
חילוק נוסף מובא בדברי הרב גורן ("ישיבה מעורבת או נפרדת בשמחות", תחומין כו (תשס"ו), עמ' 240–241), אשר מפריד בין התכנסות המונית, המאפשרת עבירות, לעומת קהל מצומצם, שמעשי כל אחד ניראים ע"י האחרים. מלבד זאת, מתוך הכרה בגדולת הפוסקים שקדמו לו, נתלה הרב במעשיהם של רבותינו לאורך הדורות, ונמנע מלדחות את מנהגם לשבת במעורב.
לסיכום הסעיף הראשון נביא את דברי הריטב"א (קידושין פב, ע"א): "הכל לפי דעת שמים, וכן הלכתא, דהכל כפי מה שאדם מכיר בעצמו. אם ראוי לו לעשות הרחקה ליצרו עושה… ואם מכיר בעצמו שייצרו נכנע וכפוף לו, ואין מעלה טינא כלל, מותר לו להסתכל ולדבר…" 
מהדברים משמע, שכאשר מדובר בחברה אליה אנו משתייכים, בה מקובל לשבת באופן מעורב, וכאשר מדובר במקום הומה אדם, כשמטרת ההתכנסות היא צפיה במופע תרבות, אין איסור בישיבה מעורבת.
ב. בעניין צפיה בהופעה מעורבת של גברים ונשים, כפי שכתבת, מותר לך לשמוע שירת נשים, וכל שכן כשמדובר בשירה דתית-אמונית, כפי שציינת. בקשר לכך, מופיעה באתר תשובתי בהרחבה בעניין האזנת גברים לשירת נשים (כאן). יתכן שלאחר קריאת התשובה תגיעי למסקנה, שיש מי שמתיר מופע מסוג זה.
ג. בשאלת התמיכה במעשה אסור, הנקרא "מסייע לדבר עבירה", סיוע זה נעשה מצדך בעצם קניית הכרטיס, והשתתפותך במופע כצופה. על נושא חיזוק ידיהם של עוברי עבירה כתבתי בהרחבה (כאן, וכאן), ובמצב שאותו את מתארת, אין במעשייך סיוע או עידוד לגברים שבקהל לבוא למופע, אולם יש בכך מעין הכרה במעשה ומתן גושפנקה מעצם ישיבתך בקהל, שיתכן שיש בהם משום חילול השם. 
וביחס לחיזוק ידי הזמרות, אם מדובר במופע אסור, הרי שיש בקניית הכרטיס ובצפיה במופע סיוע כלשהו, אף אם אין בכך "לפני עיוור", שהרי גם בלעדייך המופע יתקיים. אולם בסופו של דבר, אם הקהל לא היה קונה את הכרטיסים, המופע לא היה מתקיים, ומכך יוצא, שלכל אחד מהרוכשים ישנו חלק באחריות לקיום המופע, ואינו יכול לטעון, שגם ללא תמיכתו, היה המופע מתקיים. 
יוצא מכך, שרק כאשר מדובר במופע שאינו עומד כלל בדרישות ההלכה המינימליות (לפחות לפי הדעות המקלות) – ישנו איסור מדרבנן לשלם עבורו ולצפות בו.### שאלה  
 שלום רב, האם מותר לשיר במקהלה מעורבת?
 . ### תשובה  
 שלום לך ותודה על פנייתך.
לצורך התשובה אתייחס למספר רבדים חשובים העולים מתוך השאלה:
 מהו האיסור של "קול אישה" ובאלו תנאים האיסור תקף ומתוך כך לבחון מתוך זה האם שמיעת השירה שלך במקהלה מותרת או אסורה. 
 מהם שיקולים נוספים מעבר "לקול אישה" המשפיעים על האפשרות לשיר במקהלה.
אקדים ואומר שהנחת המוצא שלי היא שבחברה שלנו (ביהדות הדתית-לאומית והאורתודוקסית מודרנית) אנחנו מצויים בקהילות ובמקומות עבודה מעורבים של נשים וגברים. אני מאמינה שאנחנו יכולים לחיות חיים קדושים ובריאים בחברה מעורבת, ולכך גם מחנכת ומובילה. בכלל זה אני חושבת שיש תנאים מסויימים המושתתים על ערכי הקדושה שבהם מותרת שירה משותפת של נשים וגברים כולל גם שירה משותפת במקהלה. אפרוס כעת את ההגדרה הבסיסית בחז"ל של האיסור "קול אישה" ולאחר מכן את השיקולים והתנאים השונים להגדרה זו באופן מעשי. 
 
איסור "קול אישה" 
שאלתך נוגעת, כאמור, בשאלה יסודית יותר של שמיעת קול אישה שרה על ידי גבר. שאלה זו נדונה רבות על ידי הפוסקים ראשונים ואחרונים ואף באתר משיבת נפש תוכלי למצוא תשובות העוסקות בנושא [1]. אדגיש שהאיסור מתייחס לאיסור על הגבר לשמוע שירת אישה ואיננו איסור לאישה לשיר בפניו. אך מכיוון שאנחנו רוצים לקיים חברה מכובדת ומתחשבת ראוי שהאישה תיקח חלק ביצירת המרחב הציבור הראוי גם לנשים וגם לגברים ולא תיצור מכשול למצוות הגבר. 
אכתוב בקצרה את עיקרי הדין:
בגמרא [2] מופיעה מימרא של האמורא שמואל : "קול באשה – ערווה". בהבנת ההקשר של האמירה נחלקו רבותינו הראשונים. ראשוני אשכנז חשובים סברו שאין איסור בשמיעת קול זמר של אשה אלא בשעת קריאת שמע ושאר דברים שבקדושה (וזאת על פי הקשרה של הסוגיה). ראשונים אחרים סברו שההקשר הוא איסור גורף בדומה לאיסור הסתכלות במקומות האסורים באשה שחל לא רק בזמן אמירת דברים שבקדושה.
ר' יוסף קארו פסק בשולחן ערוך [3] כשתי הדעות שאין לשמוע קול אישה גם בעת קריאת שמע וגם בכלל. אך הרמ"א מוסיף ביחס לקריאת שמע שבקול הרגיל בו אין ערווה.
 עם זאת יש פוסקים לאורך הדורות שפסקו שבמקרים ובתנאים מסויימים שמיעת שירת אשה אינה אסורה. את רובם תוכלי למצוא בתשובות שציינתי ובתשובות נוספות.
ככלל כדי שתיאסר שירת אישה בכל חומרתה חייבים להתקיים כמה תנאים. הרב הנקין [4] שואל כיצד יתכן ששירת מרים והנשים במעמד שירת הים מתפרשת על ידי הגמרא כפריצות ומסיק מדברי רש"י שם שכדי להגיע להגדרת שירה כזו כ"ערווה" בצורתה החמורה ביותר יש צורך שיתקיימו יחד תשעה תנאים: (א) אשה (ב) יחידה (ג) המשמיעה את קולה (ד) הערב (ה) בכוונה להנאות (ו) לגבר יחיד (ז) המתכוון לשמוע (ח) וליהנות מקולה (ט) ונהנה מראייתה.
כל אלו הם צדדים להחמיר והיפוכם יהיה צד להקל. לדוגמא "תרי קלי לא משתמעי" (שני קולות ששרים יחד אינם נשמעים – ועל כן אינם ערוה) יהיה ההיפוך של יחידה. ועל ידי צירוף של כמה צדדים להקל לא יהיה בכך פריצות כלל.
 
שיקולים להתיר שירת נשים עם גברים
אציין כאן כמה מההיתרים הרלוונטים שעל פיהם יתכן להתיר שירה במקהלה מעורבת בתנאים מסויימים. מכיוון שאין פירוט בשאלתך כגון אופי וסגנון השירה, המעמדות בהם מופיעה המקהלה ועוד את תצטרכי לעיין בדברים שאביא כאן ועל פיהם לקבוע אם נסיבות המקהלה עומדים בתנאים להתיר או שמא לאסור. 
 שירת רבים
רבני גרמניה המשיכו לנהוג כפסיקת ראשוני אשכנז ולא אסרו שירה משותפת של נשים וגברים. על פי נוהג זה התיר הרב וינברג [5] שירה מעורבת ותירץ נוהג זה בטעם ההלכתי של "תרי קלי לא משתמעי" – כאשר יש שירה או דיבור משותף של כמה קולות יחד אי אפשר לשמוע בבירור אחד מן הקולות . ולכן אין כאן קול אשה אלא קולות רבים. על פסיקה זו סמכו תנועות הנוער הדתיות בארץ ובחו"ל וכן רבים מאנשי הציונות הדתית להתיר שירה מעורבת של נשים וגברים ביחד אפילו בהופעה [6]
(כדאי לציין שאת התירוץ של "תרי קלי" דחה הרב דוד ביגמן [7] אשר מצא דרך שונה להתיר שמיעת קול אשה בנסיבות מסויימות. ואף הרב וינברג עצמו, בתשובתו המתירה את השירה המשותפת מקשה על תירוץ זה)
 שירת קודש
כתב החיד"א שבמקום שיש השראת שכינה מותר לאישה לשיר כיוון שיש אימת שכינה ואין חשש להרהור[8]. יש מי שפסק שאיסור שירת נשים אינו תופס בשירת קודש ואפילו היא שרה לבד "בשביל נס שנעשה לה"[9]
דעה זו אמנם נדחתה בשל סברה להחמיר[10] אולם עלתה שוב ושוב בדברי האחרונים כסניף להתיר שירה משותפת של שירי קודש וזמירות.[11]
רגילות
רבים מן הראשונים הזכירו שדין "שיער/קול/טפח באישה ערווה" זה לא נאמר בקול שהאדם רגיל בו, או בשער הרגיל בו וכו', כפי שראינו בדברי הרמ"א: אבל קול הרגיל בו אינו ערווה" [הערה 3 לעיל] על פי דברים אלו כותב הרב ברוך גיגי[12] כי המציאות היום היא שיש רגילות בשמיעת קול באישה, ועל כן לדעתו יש מקום לבחון את גדרו של האיסור ואת גבולותיו לאור יסוד זה.
 שירה תמימה
הרב דוד ביגמן[13] טוען כי "שירה תמימה אין בה איסור כלל, אלא רק שירה שנועדה לגירוי מיני – שירת עגבים היא שאסורה" הוא ממשיך ומסביר כי "הבחנה זו אמנם אינה מפורשת בדברי הקדמונים, אך הולמת מאד את אופי האיסור כפי שתואר בהקשרים התלמודיים ובדברי הראשונים".
(רעיון זה הובא אף בדברי הדברי חפץ בתוך דברי השדי חמד לעיל)
הרב ביגמן מסכם את דבריו ופוסק כי: "אפשר להקל בשמיעת קול זמר של אישה כאשר יש אומדנא ברורה של הקשבה תמימה לשירה תמימה. אומדנא זו תלויה בחמישה תנאים: הקשר, אוירה הולמת, המילים של השיר, הסגנון המוסיקאלי, הלבוש ושפת הגוף."[14]
ניתן לאסוף את כל ההיתרים שציינתי לעיל לתמונה שלימה המתייחסת לתפיסת העולם שהבאתי בתחילת התשובה ביחס לחברה מעורבת כיום המובא בדברי הרב משה ליכטנשטיין [15]. הרב מנתח את המקורות ונוטה לפסוק כמתיריםוחותם את דבריו במילים : "בנסיבות שבהם השירה אינה מעוררת לתאוה מינית, אינה מבליטה את הנשיות באופן חושני, והאדם משער בנפשו שאינו בא לידי הרהור עבירה, אין לאסור שמיעת קול אשה בדיבור או בזמר. בהווי החיים הרגיל, משמעות הענין היא שיש לאסור כל מציאות של קלות ראש, הוללות ומתן פורקן יצרי וכן יש לאסור קול אשה במקום קרוב הדעת אך ניתן להתיר שירת נשים בזמירות שבת, השתתפות בטקסים רשמיים שאופיים רציני ופורמלי, שמיעת פרסומות מזדמנות ברדיו, ועוד מצבים רבים. ניתן וראוי במסגרת ההלכה להתיר במקרים הללו והעושה כן נוהג כדת וכדין. יתר מכן, במקרים רבים המחמיר לאסור במקום שראוי להקל יוצר בעיות אחרות, נמצא חומרו קולו ויצא שכרו בהפסדו. כבכל דבר בחיים, אף כאן, יש צורך ליצור איזון בין ערכים סותרים ומתנגשים ועל הפוסק לשקול את האיזון העקרוני הראוי ואת היישום הנכון למקומו ושעתו."[16]
לסיכום, אמנם יש קולות רבים לאסור שירה במקהלה מעורבת אולם כיוון שהאיסור עצמו הוא איסור "דרבנן" – של חכמים ניתן לסמוך על השיטות המקלות ולשיר במסגרת מקהלה מעורבת בתנאי שהיא מכובדת ואינה מביאה בין בהופעתה ובין בסגנון השירה לקלות ראש והתנהגות שאינה הולמת בנות (ובני) ישראל כשרים.
הערה נוספת, האיסור עצמו נוגע קודם כל לגברים. מצד האישה יש איסור של נתינת מכשול בפני עיוור אולם מאחר ויש המתירים את הדבר אין עוד מקום להגדיר זאת כנתינת מכשול.
לסיום, אזכיר את הרב אברהם יצחק הכהן קוק  בשירו "שירת ההוויה"[17] אשר בשיר זה כותב כי אדם שאינו מוקסם מיופיה של הבריאה, ושהמפגש שלו עם יופי ועדינות הטבע לא מעורר בו רגשי קודש כי אם "אש זרה" – הרי ש"ליבתו ערלה" והוא אינו ראוי לה, ולפיכך היא מצווה עליו – "סורה, הריני לך אסורה".
בהמשך השיר מקווה הרב קוק לדור גאולי שישיר שיר הלל ליופי וחיים. דור ש"יקשיב לשפעת רזי ההויה". או אז תענה לו המציאות הטבעית "בחירי, הריני לך מותרת".
 
בברכה,
רחלי.
 
 
 
 
[1] כך לדוגמא תשובת הרבנית תמר ביטון:
https://www.meshivat-nefesh.org.il/post-250/
ותשובת הרבנית בת שבע סמט:
https://www.meshivat-nefesh.org.il/post-220/
באתר בית הלל מובאת תשובת הרבנית עידית ברטוב המרחיבה בפרטי הדינים השונים
https://www.beithillel.org.il/%D7%A7%D7%95%D7%9C-%D7%90%D7%99%D7%A9%D7%94/
[2] תלמוד בבלי ברכות דף כד עמוד א
[3] שולחן ערוך אורח חיים סימן עה סעיף ג, ושם אבן העזר כא, א
 [4] הרב יהודה הרצל הנקין שו"ת בני בנים, חלק רביעי, מאמרים כ׳
[5] שו"ת שרידי אש חלק א' סימן ע"ז:
https://sites.google.com/site/meorevet/maamarim/shutim1/sh1
[6] הנה לדוגמא פסיקתו של הרב חיים דרוקמן בתחרות השירה של תנועת בני עקיבא , ה"פזמונסניף" משנת 97
https://toravoda.org.il/%d7%94%d7%9c%d7%9b%d7%95%d7%aa-%d7%a4%d7%96%d7%9e%d7%95%d7%a0%d7%a1%d7%a0%d7%99%d7%a3-%d7%a7%d7%95%d7%91%d7%a5-%d7%94%d7%9c%d7%9b%d7%95%d7%aa-%d7%a9%d7%97%d7%99%d7%91%d7%a8-%d7%94%d7%a8%d7%91-%d7%93/
ופסיקות דומות מובאות אף בספר פניני הלכה לרב מלמד:
https://ph.yhb.org.il/11-07-12/
[7] הרב דוד ביגמן, לאיזה עניין נאמר קול באשה ערווה
https://www.maalegilboa.org/article/0
[8] חיים יוסף דוד אזולאי, דבש לפי מערכת ק, אות יט
[9] הרב אהרון טולדו, דברי חפץ, דרוש לד דף קיג
https://www.hebrewbooks.org/pdfpager.aspx?req=24022&st=&pgnum=227
[10] ה"שדי חמד" (מערכת הקו"ף כלל מ"ב). סובר שיש מחלוקת אחרונים בענין שירה כשאין כוונה ליהנות – לרוב הפוסקים אסור ולעומתם, "הרב דברי חפץ" התיר "כל שאינו קול של שירי עגבים ואינו מתכוין ליהנות מקולה כשמשוררת דברי שירות ותשבחות לאל יתברך בשביל נס או שפועה להרדים הילד או שמקוננות על מת לית לן בה כל דלא מכוין ליהנות מקולה". השדי חמד עצמו מכריע להחמיר כרוב הפוסקים אך הוא אינו מבטל את דעת דברי חפץ וכותב כי דבריו נכוחים.  
 11] שו"ת שרידי אש, הערה 5 לעיל.
[12] הרב ברוך גיגי, תגובה לרב ביגמן בעניין קול באשה ערווה. 2.
https://www.maalegilboa.org/article/%D7%AA%D7%92%D7%95%D7%91%D7%94-%D7%9C%D7%A8%D7%91-%D7%91%D7%99%D7%92
[13] הערה 7, לעיל.
 [14] נראה כי האומדנא מוסברת על ידי בירור מול הנוגעים בדבר כהסברו שם:
 "נשאלתי פעמים רבות איך לנהוג למעשה בזה, בעיקר על ידי תלמידים שנהגו לשמוע שירת זמרות, וגילו את הבעייתיות ההלכתית רק כאשר זכו להשכלה תורנית רחבה יותר. אני שואל אותם תמיד כיצד הם מגיבים לשירת הנשים, והם – ללא יוצא מן הכלל – טוענים שאין השירה מגרה אלא אם היא נועדה לכך. הסימנים לשירה כזאת הם המילים, הלחן, הסגנון המוסיקאלי, הלבוש ושפת הגוף. אנן סהדי שיש שירה שהיא בעייתית ביותר, אך יש שירה שאין בה בעיה כלל."
[15] הרב משה ליכטנשטיין, בפיך ובלבבך – עיון הלכתי בסוגיית שירת נשים, פסקה ה. (מופיע בתחומין לב, -"שירת נשים ללא קירוב הדעת")
https://www.etzion.org.il/he/philosophy/issues-jewish-thought/topical-issues-thought/%D7%91%D7%A4%D7%99%D7%9A-%D7%95%D7%91%D7%9C%D7%91%D7%91%D7%9A-%E2%80%93-%D7%A2%D7%99%D7%95%D7%9F-%D7%94%D7%9C%D7%9B%D7%AA%D7%99-%D7%91%D7%A1%D7%95%D7%92%D7%99%D7%99%D7%AA-%D7%A9%D7%99%D7%A8%D7%AA-%D7%A0%D7%A9%D7%99%D7%9D
[16] על הבעיות האחרות העשויות להיווצר מפסיקה מחמירה הוא מרחיב בדבריו הקודמים: "הרחבת איסור קול אשה מפאת החשש להרהורי עבירה במקום שאין צורך בכך אינו אלא מזיק ונקיטת מדיניות פסיקה של החמרה בענין קול אשה אינו מעלה את האדם אלא מורידו כי הוא מביא לידי הדגשת הקיום הטבעי והיצרי של האדם וצובע את ההווי האנושי כהוויה מינית. אמנם, הרחבת האיסור נותן רשת בטחון הלכתית רחבה יותר לחשש כלפי המחשבה עצמה, אך בה בעת הרחבת החשש גם מגבירה את הגדרת הקיום האנושי כביולוגי-טבעי על חשבון ראיית האדם כיצור נעלה יותר. ככל שנטען ששמיעת קול זמר באשר הוא מביאה את השומע לידי הרהור, גם אם אינו מכוין לכך, משמעות הענין היא שהפוסק רואה את האדם כיצור שדחפיו הטבעיים שולטים עליו בדרגה כזו שהם ברירת המחדל שלו גם כשאינו רוצה בם. לכן, פסיקה מחמירה בענין יוצרת סייג רחב יותר כלפי שמיעת הזמר אך במחיר שהיא ממעטת את הדמות וממזערת את צלם האלקים הנתון באדם. בכך, יצא שכרו בהפסדו. הדמוניזציה המצויה אצל מקצת מן הפוסקים מהרהורי עבירה וההנחה שכל אדם מהרהר בכל מצב נתון ועל כן יש לאסור כל שירה, אף כשאין מתכוין ליהנות, מניחות שמערכת היחסים המתקיימת בין בני אדם בכל עת ובכל שעה היא ביולוגית טבעית ושאין האדם מסוגל לראות או לשמוע אשה מבלי לראותה כאובייקט… הם מניחים שהאדם לא מסוגל להשתחרר מקיומו היצרי בשום מצב בעולם, אף בעת רוממות הרוח דקדושה.
… הכרת כוחם של הצדדים הטבעיים שבאדם, השזורים בהרבה מאד מתגובותיו, היא פן חשוב, אך לא בלעדי, של התמונה ההלכתית. ראיית כלל ההוויה החברתית שבין איש לאשה דרך משקפי הרהור העבירה והדחף המיני, מתוך הנחה שלא ייתכן אחרת, גורם לעיוות דמותו של האדם כיצור רוחני. כשם שההלכה מקפידה על שמירת גדרי הצניעות, כן עליה להקפיד מלהציג את האדם כיצור המונע על ידי דחפים באופן בלעדי ועליה להיזהר מלהטעין במתח מיני כל מפגש שבין איש לאשה, מבלי לקחת בחשבון את המשתנים השונים."
 
[17] השיר פורסם בקובץ "התרבות הישראלית" בשנת תרע"ג, ונכלל בספר אורות הראי"ה.
תִּלְחַשׁ לִי סוֹד הַהֲוָיָה כֻּלָּהּ:
חַיִּים לִי יֵשׁ, קַח נָא קַח,
אִם יֵשׁ לְךָ לֵב וּבַלֵּב דָּם
שֶׁרַעַל יֵאוּשׁ לֹא זִהָמֵהוּ.
 
וְאִם לִבָּתְךָ עֲרֵלָה
– תִּלְחַשׁ לִי הַהֲוָיָה –
וְיָפְיִי לֹא יַקְסִימְךָ,
סוּרָה מֶנִּי סוּרָה
הֲרֵינִי לְךָ אֲסוּרָה
 
אִם כָּל צִפְצוּף עָדִין,
כָּל יֹפִי חַי,
לֹא הֲדַר שִׁירַת קֹדֶשׁ
אַךְ זֶרֶם אֵשׁ זָרָה בְּךָ יְעוֹרֵרוּ,
סוּרָה מֶנִּי סוּרָה,
הֲרֵינִי לְךָ אֲסוּרָה.
 
וְדֹר יָקוּם וָחָי,
יָשִׁיר לְיֹפִי וְחַיִּים,
וְעֶדְנָה בְּלִי דַּי,
יִינַק מִטַּל שָׁמָיִם.
וּמֵהֲדַר כַּרְמֶל וְשָׁרוֹן
שִׁפְעַת רָזֵי הַהֲוָיָה
תַּקְשִׁיב אֹזֶן עַם חָי,
וּמֵעֵדֶן שִׁירָה וִיפִי חַיִּים
אוֹר קֹדֶשׁ יִמָּלֵא,
וְהַהֲוָיָה כֻּלָּהּ לוֹ תְדוֹבֵב:
בְּחִירִי, הֲרֵינִי לְךָ מֻתֶּרֶת.
 
 
 ### שאלה  
 אני סוגרת שבת בבסיס שאין בו מניין (אפילו לא מתקרב) ויש בית כנסת קרוב במרחק הליכה.
האם מותר לצאת לבית הכנסת במהלך השבת?
ומה עם השער החשמלי של הבסיס? מותר לצאת דרכו? מותר לי לגרום לשומר השער לפתוח אותו עבורי?. ### תשובה  
 שלום לך,
הבעיה העיקרית ביציאה מחוץ לבסיס היא איסור היציאה מחוץ לתחום בשבת. תחום שבת הוא המרחק בו מותר ללכת בשבת וביום טוב והיציאה מתחום זה בשבת אסורה. שטח התחום הוא בדרך כלל 2,000 אמה (כ-1 ק"מ) לכל כיוון מחוץ לגבול שטח היישוב בו נמצא האדם בשעת כניסת השבת או החג. לכן, אם הבסיס בו את משרתת אינו בתוך שטח יישוב/עיר וכו', אלא מקום בפני עצמו – תוכלי ללכת רק אם המרחק פחות מק"מ אחד. ניתן להגדיל את שטח תחום שבת בכיוון אחד עד ל-4000 אמות (כ- 2 ק"מ) על ידי תיקון עירוב תחומין, כפי שאסביר בהמשך.
איסור יציאה מחוץ לתחום הוא נפרד מאיסור טלטול ברשות הרבים, ואיסור הוצאה מרשות לרשות. כך שאם מבחינת המרחק מתאפשר לך לצאת מהבסיס עליך לבדוק אם יש עירוב שמקיף את האזור ואם לא, שימי לב שלא לטלטל איתך דבר. 
כעת אפרט – מקור האיסור של תחום שבת הוא בפסוק בספר שמות (טז, יט): "רְאוּ כִּי ה' נָתַן לָכֶם הַשַּׁבָּת, עַל-כֵּן הוּא נֹתֵן לָכֶם בַּיּוֹם הַשִּׁשִּׁי לֶחֶם יוֹמָיִם, שְׁבוּ אִישׁ תַּחְתָּיו, אַל-יֵצֵא אִישׁ מִמְּקֹמוֹ בַּיּוֹם הַשְּׁבִיעִי".
טעם האיסור הוא: היציאה לדרכים נובעת מצורך לספק פרנסה וחסרון, ועניינה של מנוחת השבת הוא השחרור מדאגות אלו, התפנות למנוחה שלמה שעליה אומר הנביא ישעיהו (פרק מח): "אם תשיב משבת רגלך, עשות חפצך ביום קודשי, וקראת לשבת עונג". (ראי הרחבה בהמשך) 
תחום שבת נמדד מסביב למקום בו נמצא האדם בשבת. אם שובתים בתחום יישוב, כל היישוב נחשב כמקום השביתה, ומדידת התחום נעשית מהבית האחרון בקצה היישוב. החישוב בהלכה הוא מורכב מאד וכדי לפשט את העניין תוכלי להרחיק ק"מ אחד מהמבנה הקיצוני ביותר לכיוון בו את הולכת. אולם, אם את שובתת  בשטח פתוח מחוץ ליישוב, למשל: במסע, בטיול, בשירות מחוץ לבסיס, המקום שלך הוא "ארבע אמות" ומסביבם אלפיים אמה לכל כיוון, וזה הוא תחום שבת. מעבר לו אין לצאת.
במקרים מסוימים, ניתן לשנות את גבולות תחום השבת באופן אישי, דהיינו להאריך אותם לכיוון מסוים. דבר זה נעשה באמצעות עירוב תחומין – שמשמעו הנחת מזון סעודת שבת במקום מסוים, והצהרה פורמלית על שביתתו של האדם במקום זה. כך הופך מקום הנחת העירוב למקום שביתתו של האדם, וממנו אפשר ללכת לכל כיוון 2000 אמה. אם מניחים את העירוב בקצה התחום הרגיל של היישוב, במקרה שלך – של הבסיס, עירוב התחומין מאריך את גבול התחום לכיוון הרצוי לך. כך שאם המרחק לבית הכנסת הוא פחות מ 2 ק"מ, את יכולה לעשות ערוב תחומין ואז תוכלי ללכת רק לכיוון זה.
איך עושים עירוב תחומין?
משאירים מזון סעודה (=קופסת שימורים ועוד מאכל) במרחק 2000 אמה, כאילו קבעת שם מקום לסעודת שבת, ואז תוכלי ללכת מעבר למקום זה עוד 2000 אמה. בעת הנחת העירוב יש לברך "ברוך… אקב"ו על מצוות עירוב" ומוסיפים "בזה העירוב יהא מותר לי לילך ממקום פלוני אלפים אמה לכל רוח", ואפשר גם לשנות את הניסוח כדי לכלול גם אחרים.  (שו"ע או"ח תטו, ד) 
עירוב תחומין מותר להליכה לצורך מצווה, והליכה לבית כנסת בודאי נחשבת ככזאת. (שם א)
 זכרי שיש גם איסור טלטול של חפצים יותר מ 4 אמות ברשות הרבים (במקום שאין בו עירוב חצרות. זה עירוב ההופך את כל היישוב ל"חצר" אחת, וכך אנחנו יכולים לטלטל בשבת). ואיסור הוצאה מרשות לרשות. לכן, אם תצאי מהבסיס לבית הכנסת הסמוך, אל תקחי אתך חפצים כלל.
ובאשר לשער החשמלי: אין ליצור מצב שפותחים עבורך את השער ועליך להמתין שהשער ייפתח לצורך מבצעי ואז תוכלי לצאת דרכו. וכך גם בחזרתך.
 בברכה ובהצלחה
רחל קרן
 
הרחבה: 
קיימת מחלוקת בין שיטת התלמוד בבלי ובין התלמוד ירושלמי על תוקפו של דין זה. לשיטת התלמוד בבלי, אין לאיסור מקור כלל מן התורה אלא כולו גזירת חכמים בלבד (והפסוק מספר שמות משמש כאסמכתא בלבד). לשיטת התלמוד ירושלמי (עירובין, פרק ג הלכה ד), האיסור מבוסס על הפסוק דלעיל (בו נאמר "אל יצא איש ממקומו ביום השביעי") ולכן הוא איסור דאורייתא, אולם, רבי שמעון בר כרסנא אומר בשם רב אחא, שתחום שבת מהתורה הוא 12 מילים (כ-12 קילומטרים), כתחום שטח מחנה ישראל במדבר סיני, ותחימתו לאלפיים אמות בלבד היא גזירת חכמים.
הרמב"ם (הלכות שבת פרק כז) פוסק כדברי הירושלמי, שיש תחום שבת מהתורה: "היוצא חוץ לתחום המדינה בשבת לוקה שנאמר אל יצא איש ממקומו ביום השביעי. מקום זה הוא תחום העיר ולא נתנה תורה שיעור לתחום זה אבל חכמים העתיקו שתחום זה הוא חוץ לשנים עשר מיל כנגד מחנה ישראל. וכך אמר להם משה רבינו לא תצאו חוץ למחנה. ומדברי סופרים שלא יצא אדם חוץ לעיר אלא עד אלפים אמה אבל חוץ לאלפים אמה אסור. שאלפים אמה הוא מגרש העיר." אולם לדעת רוב הפוסקים אין כלל איסור תחומין מהתורה אלא איסורו מדרבנן.
אופן הכנת עירוב התחומין ערב שבת מפורט ברמב"ם הלכות עירובין פרק שישי, הלכות א-ו. תוכלי להיעזר בהנחיה המפורטת שמופיעה ב"פניני הלכה" כאן וכן לגבי אופן מדידת תחום שבת ומקום הנחת העירוב כאן. 
 
 ### שאלה  
 אני אישה דתייה נשואה, שומרת הלכה.
השאלה שלי היא – בעצם בתקופה שבה אני טהורה ומותרת לאיש שלי, אני לא נחשבת נידה, האם אני צריכה בימים אלו לשמור נגיעה מגברים אחרים? לכאורה המקור הוא 'אל אישה בנידת טומאתה לא תקרב' או משהו כזה. אם אני לא נידה, ומדובר על גברים שבכל מקרה לא שומרים נגיעה – האם זה בסדר בעצם למשל לתת חיבוק או כיף?
 . ### תשובה  
 תודה לך על שאלתך ועל האומץ לשאול אותה. הוא מראה באמת את הסיכון בללמוד דברים באופן חלקי, או רק מפן אחד מבלי להסתכל על המכלול. ואני אסביר: את צודקת בכך שהמקור לשמירת נגיעה הוא הפסוק "ואל אשה בנדת טמאתה לא תקרב לגלות ערותה" (ויקרא יח:יט). ומשם נכנסים למחלוקת בין הרמב"ם והרמב"ן האם מצווה זו מהתורה או מדרבנן, ומשם למחלוקת נוספת באחרונים בהבנת הרמב"ם לגבי האם מדובר בכל נגיעה או רק בנגיעה שהיא דרך חיבה. לא ניכנס למקורות האלו כי זה לא שאלתך, אבל אלו השאלות והמחלוקות שלומדים סביב הנושא של שמירת נגיעה ברווקות, כשמלמדים את הנושא בתיכון ובמדרשה, שלב שבו הנערות והנשים לא טובלות והן נידות.
אבל, כשבאים ללמוד את נושא שמירת הנגיעה כאישה נשואה, הלימוד באמת הוא אחר, כי אז הנושא יותר מורכב, ומתפצל לשני ערוצים שונים. מצד אחד יש את שמירת הנגיעה מול אישך בזמן הנידה, כחלק מההרחקות. ומצד שני יש את שמירת הנגיעה מול גברים שהם אינם בעלך, וזה משהו שקשור לכך שאת עכשיו אישה נשואה.הנושא של מגע עם גברים שהם אינם בעלך הוא כבר לא נושא שקשור לנידה, אלא לנושא יותר חמור שנקרא "אשת איש" וקשר מיני בינך כאישה נשואה לגברים אחרים נקרא ניאוף. כלומר, כאשר את באה במגע עם גברים אחרים, שהם לא אישך, מבחינה הלכתית לא משנה האם את בתקופת נידה. מהרגע שאת מתחתנת, הלכות נידה הופכות למשהו שהוא לא רלוונטי לגבי כל גבר שאת פוגשת ברחוב, אלא רק רלוונטי בינך לבין אישך.
דוגמא לכך, שהלכות נידה רק רלוונטיות בין אישה ובעלה ולא בהתייחסות אל גבר אחר, מהצד המותר: אם את צריכה להיבדק על ידי רופא נשים – את הולכת לבדיקה רפואית-מקצועית, מבלי להיכנס לשאלה האם את בתקופת נידה, כי זה לא רלוונטי. [וכן, אם את צריכה ללחוץ יד של מישהו בהקשר של עבודה, את לוחצת יד מבלי להיכנס לשאלה של נדה כי זה לא רלוונטי]. וכן מצד האיסור: ברגע שאת מתחתנת, וספציפית החל מרגע הקידושין כאשר אישך שם את הטבעת על האצבע שלך, את נאסרת לכל שאר הגברים האחרים שבעולם חוץ ממנו. מרגע זה, את קשורה בברית הנישואים ושומרת את המגע רק לאישך ורק לזמנים שאת בטהרה. העמדה ההלכתית של הגברים האחרים אינו חשוב כלל, אלא מה שחשוב הוא ש*את* שומרת הלכה ומתנהלת באופן הראוי *עבורך*. 
אני עונה לך כמישהי שכן שומרת הלכה, לגבי ההתנהגות הראויה שלך.
לגבי הדברים שכתבתי, קשה לתת מקור, כי במידה מסויימת הם אמורים להיות מובנים מאליהם. ובכל זאת אביא מקור אחד שאולי ימחיש את מה שאני מציעה. הגמרא בשבת (יג ע"א, מובא בהרחבות) מביא שאלה לגבי זוג נשוי, ושואל האם הם יכולים לישון ביחד באותה מיטה כאשר כל אחד לובש את בגדיובזמן שהאשה בנידה (בניגוד למנהג הרווח באותו תקופה, לישון בעירום)? הגמרא רוצה לאסור את הדבר, אך מתקשה למצוא לכך מקור מפורש. בסופו של דבר, הגמרא מצליחה לענות לשאלה מה השוואה בין אישתו שהיא נידה לבין אשה אחרת (או, בלשון הגמרא, "אשת חברו") – כמו שעם אישה אחרת אסור לגבר לישון גם עם בגדיו, כך הדבר אסור לגבי אישתו בנידה. הגמרא לא שואלת את השאלה המקדימה של מה המקור לכך שאסור לישון יחד עם אישה אחרת כאשר שניהם עם בגדים, אבל הראשונים שואלים את השאלה הזאת, ועונים בדרכים שונות. התוספות כותב בקיצור ובפשטות: "והתם סברא הוא לאסור" – שם, במקרה של אשת חברו, השינה ביחד אפילו בבגדים אסורה מפני ההגיון הפשוט, ולדבר הזה לא צריך מקורות ופלפולים (שבת יג ע"א, ד"ה "מה אשת רעהו הוא בבגדו והיא בבגדה אסור"). וזה, במילים אחרות, התשובה שאני נותנת לך.  
אני מודעת לכך שדבריי חדים, וזאת מכיוון שהדברים חשובים מאד ומשמשים בסיס ברור בנושא הקירבה בין גברים ונשים נשואות. מקווה שכתבתי בצורה שתוכל להישמע ולהתקבל. העלית נושא חשוב שכנראה דורש מחשבה מבחינה חינוכית, כי עצם השאלה מלמדת על כך שיש כשל מסויים באיך שמלמדים את הנושא של שמירת נגיעה (בעיקר ברווקות) אם מבינים שהמסקנה היא שלאחר הטבילה מותר לגעת בכל גבר. מקווה שהצלחתי כאן להבהיר את עמדת ההלכה ומברכת אותך בשנים רבות של לימוד תורה ושמירת ההלכה באופן אישי וגם ביחד עם אישך,
הרבנית ג'ני רוזנפלד
 
הרחבות
תלמוד בבלי מסכת שבת דף יג עמוד א
איבעיא להו: נדה, מהו שתישן עם בעלה היא בבגדה והוא בבגדו? …
תא שמע: ואל ההרים לא אכל ועיניו לא נשא אל גלולי בית ישראל ואת אשת רעהו לא טמא ואל אשה נדה לא יקרב, מקיש אשה נדה לאשת רעהו. מה אשת רעהו – הוא בבגדו והיא בבגדה אסור, אף אשתו נדה – הוא בבגדו והיא בבגדה אסור. שמע מינה…
דאמר עולא: אפילו שום קורבה אסור, משום לך לך אמרי נזירא סחור סחור, לכרמא לא תקרב.
רש"י מסכת שבת דף יג עמוד א
מה אשת רעהו כו' – דאסור לן יחוד מן התורה, בקדושין (פ, ב) מאחיך בן אמך.
תוספות מסכת שבת דף יג עמוד א
מה אשת רעהו הוא בבגדו והיא בבגדה אסור – והתם סברא הוא לאסור לפי שיצרו תוקפו ומתגבר עליו ביותר ורש"י פי' אפי' ביחוד נמי אסור מדאורייתא ואין נראה דמשמע דרוצה לאסור יחוד בנדה תימה דיחוד דאסור מן התורה לא ילפי' מאשת איש ושרי בנדה כדכתיב סוגה בשושנים (סנהד' פ"ד לז.) והוא בבגדו והיא בבגדה דלא הוי אפי' באשת איש אלא מדרבנן אסור בנדה מהיקשא טפי הוה לן למיסר יחוד מהיקשא ולמישרי הוא בבגדו והיא בבגדה בלא יחוד כגון שפתח פתוח לרה"ר מסוגה בשושנים.### שאלה  
 שלום רב,
האם ניתן להשריש צמח תבלין שניטע בשמיטה באיסור?
(להשריש- לקחת ענף של צמח ולשים אותו במים עד שיוצאים שורשים ואת השורשים לטעת באדמה.)
 . ### תשובה  
 שלום לך,
ארבעת איסורי המלאכה בשנת השמיטה, שנזכרו בתורה הם: זריעה, זמירה, קצירה ובצירה: "שָׂדְךָ לֹא תִזְרָע וְכַרְמְךָ לֹא תִזְמֹר, אֵת סְפִיחַ קְצִירְךָ לֹא תִקְצוֹר וְאֶת עִנְּבֵי נְזִירֶךָ לֹא תִבְצֹר" (ויקרא כה ד-ה), כך כתב גם הרמב"ם (שמיטה ויובל פ"א ה"ב) "אינו לוקה מן התורה אלא על הזריעה או על הזמירה ועל הקצירה ועל הבצירה". בהמשך דבריו (ה"ד) כותב הרמב"ם כי הנוטע אילנות, לוקה מכת מרדות מדבריהם (מדרבנן), כלומר, למרות שזריעה אסורה מדאוריתא, נטיעה אסורה רק מדרבנן.
אמנם ישנן דעות חלוקות, האוסרות אף נטיעה מדאוריתא, מכיוון שהיא מעין זמירה, שנועדה להגברת הצמיחה, אלא שאין לוקים עליה כשאר ארבע המלאכות שהזכרנו (מנחת חינוך מצוה שכז אות ב, ערוך השולחן שמיטה ויובל סי' יט סעיף נ, חזון איש שביעית, סימן יז סק"כ).
להבנת דברי הרמב"ם בעניין איסור נטיעה, שהוא מדרבנן בלבד, ניתן לראות הסבר בשו"ת מהריט"ץ (החדשות ח"ב סי' קעו), ולפי דבריו, דווקא בזריעה ובזמירה נהנה האדם ממעשה ידיו בשנת השמיטה עצמה, ואילו בנטיעת אילן תגיע ההנאה רק לאחר השמיטה, ואת זה לא אסרה התורה, רק נאסר מדברי חכמים. לאור זאת, נשאלת השאלה, האם צמחי התבלין המדוברים הם כעצים או כירקות. מן התורה ירקות נאסרו בשתילה בשנת השמיטה, ובעקבות זאת אף גזרו חכמים על איסור ספיחין (ספרא בהר פרשה א תחילת פרק א אות ה), מכאן שהשותל עבר על מצוות לא תעשה מן התורה.
בנוגע להנאה מפירות, שנעשתה בהם מלאכה בשביעית, מה שנקרא "שמור ונעבד" (שמור – לא הופקר, נעבד – נעשו בו מלאכות), הדעות חלוקות. על פי המשנה (תרומות פ"ב מ"ג), הנוטע בשמיטה צריך לעקור את הנטיעה, אף אם נטע בשוגג (מה שחמור יותר מנטיעה בשבת), וכן במקום נוסף במשנה (שביעית פ"ד מ"ב) נאסרה הנאה ממלאכות שביעית, אף בשנה השמינית, כגון זריעה בשדה שנחרש בשמיטה, אולם בהמשך המשנה מובאת מחלוקת בית שמאי ובית הלל האם אכילת הפירות מותרת או אסורה, מכיוון שזהו קנס מדרבנן לעוברי העבירה בלבד. באופן דומה מבארת הגמרא (בכורות לד, ע"ב), כי אדם שחרש את שדהו בשביעית ומת לאחר מכן, בנו רשאי לזרוע בשמינית, מכיוון שאת בנו לא קנסו רבנן.
הרמב"ן (יבמות קכב, ע"א) כתב שפירות אלה נאסרו באכילה. וכך גם סובר הראב"ד (שמיטה ויובל פרק ד הלכה טו). ויש מי שמחמיר לאסור את אכילת הפירות מדאוריתא במלאכת זריעה בלבד (תוס' רי"ד פסחים נא, ע"ב).
לעומת זאת התיר הרמב"ם (שו"ת פאר הדור סי' טו, משנה תורה שמיטה ויובל פ"ד ה"א, והט"ו) את אכילת הפירות, שנעשו בהם מלאכות אסורות, ובפירוש המשניות (שביעית פ"ו מ"א) הוא מוסיף, שאף פירות שנזרעו בשמיטה, לא נאסרו מדאוריתא, אך חכמים גזרו עליהם איסור משום עוברי עבירה שהערימו. לדבריו, גם כאשר היה על הבעלים לעקור את העץ שנטע, או עשה בו מלאכה אחרת, אך הוא לא עקרו, עדיין פירותיו מותרים (שמיטה ויובל פ"ג הי"א).
בשיטה זו פסק גם הרב בן ציון אבא שאול (אור לציון שביעית פ"ד ס"ח) להתיר את אכילת הפירות, אך אסר לשלם על כך לבעלים משום מסייע לדבר עבירה. וכך משמע גם מדברי הרב יעקב אריאל (באהלי שדה, הרב יעקב אריאל, ח"ב פרק י).
דעה שלישית נוקטת כתוס' רי"ד (לעיל), ומחלקת בין הפירות שנזרעו בשביעית, ואסורים באכילה, ובין הפירות שנזרעו לפני שנת השמיטה, ונעבדו בהם מלאכות אסורות בשביעית, אך הם לא נאסרו באכילה (חזון איש שביעית סימן י ס"ק ו, אגרות חזו"א ח"ב איגרת קסב, מעדני ארץ הערות סי' ז), ובמקומות שונים התיר החזו"א מעיקר הדין את כל הפירות שנעבדה בהן מלאכה, אך לא כהוראה לרבים מלכתחילה. באופן דומה כתב הרב שטרנבוך (שמיטה כהלכתה פרק ב), כי יש להתיר בשעת הדחק לחולים ולקטנים, הזקוקים לפירות.
יש לזכור, שבזמן הזה אנו מקיימים את מצוות השביעית מדרבנן בלבד, משום שלא התמלאו התנאים לחיוב מן התורה, ובמקרה כזה ניתן להקל בדינים שונים (שבת הארץ ח"א פ"ד הט"ו, מנחת שלמה סי' מד). מכך יוצא שבשאלה שלך ישנם "תרי דרבנן": עצם מצוות השביעית, ושאלת היתר האכילה, במקרה כזה יש להקל ולהתיר. יתר על כן, למרות העבירה על איסור מלאכה, הפירות עצמם לא נאסרו לאכילה, מכיוון שכל גידולי השביעית שייכים לכלל הציבור, ואדם פרטי אינו יכול לבטל את ההיתר (פניני הלכה שביעית פ"ג ס"ח).
מן הדברים עולה, שבשאלת השתילה בשמיטה – ישנה מחלוקת בעניין נטיעת עצים, האם היא אסורה מהתורה או מדברי חכמים, אך לכל הדעות, האיסור לשתול עשבי תבלין, הוא איסור מן התורה.
לגבי השימוש בפירות של צמח כזה, הדעות חלוקות, אך לרוב השיטות מדובר על קנס שקנסו חכמים את העוסקים במלאכות האסורות, ובימינו מתירים רוב הפוסקים ליהנות מן הפירות, מכיוון שבכל מקרה מדובר בשמיטה מדרבנן בלבד.
מסקנת הדברים היא, שניתן להשתמש בפירות או בענפים שנשתלו במזיד בשנת השמיטה, מכיוון שהקנס ניתן לעוברי העבירה בלבד, אך רק אם קיבלת זאת במתנה, ולא לשלם עבור הענף.
 ### שאלה  
 . ### תשובה  
 לאחר מכן אחת האחיות אמרה שבעלה יבוא לשבת עם בעלי ואז נוצרה הבעיה האם גם הוא יוכל לשמוע את הבת שלי שרה סולו? ואם כן אז חשבנו שזה יהיה נפלא שכל הבעלים יוכלו להגיע…כמובן שנדאג בע"ה מבחינת הריקודים שהבנים לא יהיו באזור של הבנות ושהן יהיו באזור נפרד.
שואלת רק לגבי הזמן בו הבת שלי שרה סולו:
* האם זה בסדר שהבעלים של אחיותיי, האבא והאחים יהיו נוכחים?
** פרטתי את כל ההקדמה כדי להבהיר את המורכבות…קשה לאחיותיי להבין את הדרישה לבוא רק הן ולכן השינוי בהרכב האורחים והצורך לשאול …כי אם מלכתחילה היינו יודעים שגם הבעלים יבואו אז לא היינו מתכננים שהבת תשיר…אבל היא כבר התכוננה ומקווים שיש היתר בגלל שהם משפחה.
 
תשובה
שלום לך,
את שואלת שאלה מלאת אהבה ואכפתיות – אהבה לבתך החוגגת את כניסתה למצוות, אהבה למשפחתך שמתכנסת לשמחה הזו למרות ההבדלים ביניכם, ואהבה להלכה שחשוב לכם להקפיד עליה באירוע. ישר כוח על החשיבה לקראת החגיגה והמאמץ לאפשר לכולם לשמוח עם הבת.
את שואלת האם מותר לכם להזמין את הגברים במשפחה לשמוע את בתך שרה.
ראשית, נציין שהאיסור הבסיסי בעניין שירת נשים הוא האיסור להקשיב לאישה שרה, והוא חל על הגברים. בכל מקרה אין על הנערה איסור לשיר, השאלה רק האם מותר לגברים לשמוע. אמנם, מכיוון שיש איסור על הגבר לשמוע, מקובל שחלק מהנהגות הצניעות וההתחשבות במרחב הוא שנשים ישירו רק במרחב נפרד – אולם בסופו של דבר, האחריות היא על הגבר שבוחר אם להאזין ולא על האישה ששרה.  
יש שני צירים לתשובה – 
הציר הראשון הוא מה היקף דין "קול באישה ערווה", והאם השירה של בת המצוה היא אסורה בשמיעה.
הציר השני, במידה והשירה הזו אסורה על גברים בשמיעה, כיצד זה משליך עליכם בתור המזמינים לאירוע.
לפני שנפרט את השקולים ההלכתיים, נקדים ונאמר את המסקנה הסופית לגבי שאלתך:
לדעת רוב הפוסקים, אסור לגברים להאזין לשירת בתך, אולם יש גם דעה מקילה שתתיר זאת אם השירה היא בעלת אופי תמים. לפי הדעות האוסרות, יש איסור דרבנן גם בעצם ההזמנה של גברים לאירוע. גם לגבי איסור זה, ישנם מתירים. לאור הרגישות המשפחתית, תוכלו לשקול ולהחליט מה לעשות: האם לבקש מהם לא להגיע לחלק זה של האירוע, או לבחור לשתוק בעניין ולתת להם להחליט איך לנהוג, או לסמוך על המקלים ולהזמין אותם.
בשאלתך כתבת "מקווים שיש היתר בגלל שהם משפחה". 
הקרבה המשפחתית אינה משנה את ההלכה במקרה זה, כי רמת הקירבה של גיסים ודודים אינה קרובה דיה כדי להתיר הלכות בתחום הצניעות.
 
כעת נפרט את השיקולים השונים.
א. ציר ראשון: על איזה קול נשי חל הכלל של "קול באישה ערוה"?
על נושא זה רבו המחלוקות. דין "קול באישה ערוה" הוזכר בגמרא שלוש פעמים, פעם אחת בהקשר לסתם דיבור, פעם אחת בהקשר לזמר ופעם אחת שיש לגביה פרשנויות שונות (ראי בהרחבה).  המפרשים עסקו רבות בשאלה מהם הגבולות בין דיבור סתמי ויומיומי, אותו לא אסרו, לבין שירה. בעת אמירת קריאת שמע (ויש שהרחיבו זאת לכל לימוד תורה), המחייבת כוונה והימנעות מהסחות דעת, כל שמיעת קול שדומה לשירה ("בנעימה") או שיש בו "קירוב הדעת" אסורה. בשאר הזמן, יש פוסקים שהרחיבו את האיסור יותר ויש שצמצמו, כאשר הסיבות להחמיר לרוב הן כאשר מדובר באישה שאסור לגבר להיות בקרבה איתה וכאשר אופי השירה הוא כזה שפחות רגיל בו ולכן מושך את הדעת יותר. 
בימינו, שגרת החיים מעורבת יותר וחלק מהדברים שנחשבו פריצת גבולות בעבר הפכו לנורמטיביים. מצב זה יכול להשפיע על ההלכה, כי בתחומי הצניעות יש משמעות למרכיב של "רגילות" – מה שנחשב רגיל אינו גורם לבעיית חוסר צניעות, בגבולות מסויימים. יש פוסקים מעטים שהקלו עד כדי ההגדרה שדין "קול באישה ערווה" אוסר דווקא האזנה מכוונת לשירה שסגנונה בלתי צנוע ומעורר מבחינה מינית, ושירה תמימה ונייטרלית לא נאסרה. דעה זו מביאה לקושי בהגדרות כי קיים מרחב ביניים שקשה להכריע בו, כיוון שהגבולות פעמים רבות מטושטשים והשוני הסובייקטיבי גדול. 
במקרה שלכם, מצד אחד מדובר בנערה צעירה ששרה באירוע משפחתי, וניתן להניח שסגנון השירה יהיה תמים וילדותי ולא מיני או פתייני. כמו כן סביר להניח שעבור הגברים שמבקשים להגיע, שמיעת נערה שרה מצד שני, קיים המאפיין של קירוב דעת, כי השומעים מכירים ומחבבים את הנערה, והאזנה לה היא מכוונת ולא מקרית. כך שיש גם סיבה להתיר וגם סיבה לאסור. רוב הפוסקים מגדירים שכל האזנה לשירת אישה היא אסורה; אולם מוסכם כי הדין הוא מדרבנן, ולכן תקף בו הכלל "בשל חכמים הלך אחר המקל", ויש גמישות הלכתית להכריע בסיטואציות שונות לפי צרכי השואלים (ראי הרחבה). 
לסיכום: לפי רוב הדעות המקובלות בפוסקים יש בעיה של "קול באישה ערוה" בכך שהגברים יאזינו לשירתה של בתך באירוע, אולם יש גם פוסקים מעטים שיתירו לשמוע אותה בגלל האופי התמים של השירה. בשאלה לפי איזו מהגישות לנהוג ניתן לקחת בחשבון גם שיקולים משפחתיים ורגשיים לפי הצורך.
 
ב. ציר שני: לפי הדעות שאסור לגבר להאזין לשירת בתכם, כיצד עליכם לנהוג?
כאמור, אם יש כאן איסור הוא חל על הגבר המאזין לשירה ולא על האישה השרה. לכן, ודאי שלכתחילה נהגתם נכון בהחלטה לא להזמין את הגברים לאירוע. כעת השאלה היא מה לעשות כאשר הם רוצים להגיע למרות זאת.
השאלה ההלכתית במצב זה היא האם מותר לך להזמין אדם למצב בו הוא יעבור על איסור, ואת תעברי על "לפני עיוור לא תתן מכשול" או תהיי כ"מסייע לדבר עבירה".
בשאלה זו יש כמה שיקולים שישפיעו על התשובה – האם מדובר בעבירה שלא תתרחש אם לא תזמיני את האדם? מה יהיה המחיר המשפחתי והרגשי אם תימנעי מההזמנה? האם יש אפשרות אחרת לפתור את הבעיה?
האיסור מהתורה "לפני עיוור לא תתן מכשול" קיים כאשר בלי הפעולה שלך אותו אדם לא יוכל לבצע את העבירה (כפי שמגדירה הגמרא במסכת עבודה זרה דף ו' עמ' ב' "תרי עברי דנהרא", כך הבינו רוב הפוסקים). אם מדובר בעבירה שתתבצע כך או כך על ידי אותו האדם ("חד עברי נהרא"), מי שמביא אותו לעשות את העבירה מוגדר כ"מסייע לדבר עבירה" שזהו איסור דרבנן (ראי בהרחבה).  
לפי חלק מדעות האחרונים ופוסקי זמננו, אין איסור של "מסייע לדבר עבירה" כלפי מי שבכל מקרה חוטא באופן קבוע ונחשב מבחינה הלכתית כ"מומר". כפי הנראה הגברים הלא-דתיים מהמשפחה שלכם אינם נמנעים משמיעת קול זמר נשים ויתכן שחוטאים בכך באופן קבוע, אבל עבירה זו אינה מגדירה את העובר אותה כ"מומר" – תואר השמור לחטאים חמורים יותר. לכן, יש חשש שקיים איסור מדרבנן להזמין אותם לשמוע את בתך – איסור "מסייע לדבר עבירה".
מצד שני, העבירה עצמה – "קול באישה ערווה" – היא מדרבנן ולא מדאורייתא, ולכן יש כאן "תרי דרבנן" וזוהי קטגוריה הלכתית בה מקילים אם יש בכך צורך משמעותי.
לכן, במצב בו הלחץ המשפחתי הוא גדול, ניתן לצרף את העובדה שהאיסור להזמין הוא מדרבנן עם העמדה לפיה שירתה של הבת אולי אינה בגדר זמר שאסור בשמיעה, וספק אם יש כאן בכלל עבירה.
 
לאור הניתוח ההלכתי, ניתן לקבוע כי לפניכם עומדות מספר אפשרויות – 
דרך הפעולה הטובה ביותר היא להסביר למשפחה את חשיבות המרחב הנשי בעיניכם בבת מצוה של בתכם ולהציב עובדה שמדובר באירוע לנשים בלבד. אולי יהיה להם קל יותר לקבל זאת אם תוסיפו עוד חלק לבת מצוה בו כולם מוזמנים להשתתף, בזמן אחר או בהמשך ישיר לאותו אירוע. אפשר אפילו ליצור מבנה בו בחלק הראשון של האירוע הגברים מוזמנים לשהות במקום סמוך, ולאחר סיום החלק בו בת המצוה שרה הם מוזמנים להצטרף לשמוח איתכם.
אפשרות נוספת היא לשנות את האירוע כך שהנערה לא תשיר סולו אלא יחד עם מישהי – כמובן, מתוך שיח איתה ורק אם להבנתכם זו אפשרות טובה עבורה. כך שירתה לא תוגדר כ"קול באישה ערוה", תוכלו להזמין את כולם ולפתור את המורכבות המשפחתית.
ניתן גם לנקוט בדרך ביניים – לא להזמין את הגברים במפורש אך גם לא להתנגד במפורש להגעתם, אלא להשאיר בידם את השיקול אם להגיע. בכך אינכם עוברים על איסור, כי לא הזמנתם אותם והם בחרו מעצמם לבוא. 
כפי שראינו, ישנה גם אפשרות לסמוך על הדעות המקלות ביותר ולהזמין את הגברים להגיע, בהסתמך הן על כך שהשירה היא תמימה ולפי המקלים לא נאסר לשמוע אותה והן על כך שגם לפי דעת הרוב שאוסרת, האיסור הוא מדרבנן והאיסור להזמין אותם אף הוא מדרבנן. 
במקרה כזה טוב תעשי אם תזמיני אותם עם כוונה שיגיעו לחלק האירוע שבו הבת לא שרה, אפילו אם את יודעת שהם יגיעו להכל. כך את לא מזמינה אותם ישירות לעבור על איסור (ראי בסוף ההרחבה). אם אתם מרגישים שלאפשרויות האחרות יהיה מחיר גבוה מדי מבחינת בת המצוה ומבחינתכם כמשפחה – ניתן לבחור בדרך זו בשל הצורך הגדול והמורכבות הספציפית.
ההחלטה בין האפשרויות בידכם מתוך היכרותכם עם בני משפחתכם, עם בתכם ועם ההשלכות של כל בחירה.
בכל מקרה ובכל אפשרות שתבחרו, חשוב להסביר לבת המצוה את השיקולים שלכם וכך היא תרוויח גם לימוד תורה וגם דוגמא להתנהלות משפחתית שלוקחת בחשבון הן את ההלכה והן את הרגישויות האנושיות. כמו כן, תהיה אשר תהיה ההחלטה הסופית, חשוב לזכור לא להכניס לאירוע רגשות שליליים או כעסים בעקבות התהליך. הכניסה של בתכם למצוות בשמחה ובאהבה היא המוקד.
שתזכו תמיד לנחת ושמחה יחד עם בתכם וכל המשפחה, מתוך הרבה אהבת תורה ויראת שמיים!
מזל טוב
שלומית
 
הרחבה:
א. מקורות האיסור בגמרא
דין קול באישה ערוה מופיע בגמרא בשלושה מקומות:
אמר שמואל קול באשה ערוה שנאמר כי קולך ערב ומראך נאוה (ברכות כד.) 
כאן לא ברור על איזה קול מדובר ובאיזה מצב. בפסקה זו בגמרא מפורטים איסורים שונים הקשורים לצניעות, יתכן שההקשר הוא זמן קריאת שמע ויתכן שמדובר באיסורים כלליים התקפים כל הזמן.
נשדר ליה מר שלמא לילתא – א"ל הכי אמר שמואל קול באשה ערוה (קידושין ע.)
כאן מדובר בדיבור ולא בזמר. בשיחה בין רב נחמן לרב יהודה, מסרב רב יהודה לשוחח עם ילתא, אשתו של רב נחמן, ומנמק זאת ב"קול באישה ערוה". כאן ברור שמדובר בהקשר של דיבור ולא שירה, ולא בעת קריאת שמע.
אמר רב יוסף: זמרי גברי ועני נשי – פריצותא, זמרי נשי ועני גברי – כאש בנעורת. (סוטה מח.)
כאן מדובר על זמר, אם כי פרשנים ציינו שהאיסור כאן הוא על המקהלה המשותפת בה מתעורר מתח מוגזם, ולא על שמיעת אישה ששרה.
 
ב. הגישות ההלכתיות העיקריות לגבי היקף איסור קול באישה
בעקבות מקורות תלמודיים אלה, העלו הראשונים אפשרויות פרשניות שונות להיקף האיסור. הרי"ף השמיט את הפסקה כולה, כלומר שלא ראה בה משמעות הלכתית מעשית כלל.
הגאונים – וחלק מהראשונים בעקבותיהם – סברו שהאיסור הוא רק בעת קריאת שמע ורק אם השירה מפריעה למתפלל לכוון דעתו.
הרמב"ם פסק שאיסור "קול באישה" הוא כללי ואינו קשור רק לזמן קריאת שמע:
"ואסור לאדם לקרוץ בידיו וברגליו או לרמוז בעיניו לאחת מן העריות או לשחוק עמה או להקל ראש ואפילו להריח בשמים שעליה או להביט ביפיה אסור, ומכין למתכוין לדבר זה מכת מרדות. והמסתכל אפילו באצבע קטנה של אשה ונתכוון ליהנות כמי שנסתכל במקום התורף ואפילו לשמוע קול הערוה (כלומר אישה האסורה על הגבר) או לראות שערה אסור"
(משנה תורה הלכות איסורי ביאה, כא, ב)
פוסקים אחרים סברו שאיסור שמיעת קול אישה הוא רק לזמן אמירת קריאת שמע, כגון הראבי"ה:
"פסק בהלכות גדולות דכל הני דאמרינן הכא טפח באשה ערוה ואפילו היא אשתו ובאשה אחרת אפילו דבר קטן מטפח, וכן שוק באשה ערוה וכן שער באשה ערוה [וכן קול באשה ערוה] כל הני אסור לקרות ק"ש כנגדם, וכן פר"ח. ואומר אני דטעמא דאע"ג דאין הקול נראה לעין, מיהו הרהור איכא. וכל הדברים [שהזכרנו למעלה] לערוה – דווקא בדבר שאין רגילות להגלות, אבל בתולה הרגילה בגילוי שער לא חיישינן, דליכא הרהור, וכן בקולה" (ראבי"ה ח"א, מסכת ברכות סימן עו.)
יש בדבריו שתי אמירות חשובות: האחת, שרשימת איסורי הצניעות במסכת ברכות רלוונטית לזמן אמירת קריאת שמע ואינה חלה כל הזמן; והשניה שיש משמעות ל"רגילות" – מה שרגילים לחוות כנוכח במרחב הציבורי ואינו נחשב לפריצת גדר, אינו איסור ערווה. כמובן שזה לא חל על כל מגבלה צניעותית. הראבי"ה מתייחס למרכיב הרגילות לגבי קול ושיער נשי, ובעקבותיו סייג הרמ"א בהלכות ק"ש ש"קול הרגיל בו אינו ערוה" (הגה בשו"ע או"ח כ"א ג').
ראשונים אחרים, כגון הרשב"א, הבדילו בין רמת האיסור הקלה יותר בין גבר לאשתו בעת נדתה (רק שירה אסורה) לרמת האיסור כלפי נשים אחרות (אפילו דיבור אם יש בו מרכיב של קירבה). כלומר, בין גבר לאישה שאינה אשתו יש צורך בהקפדה יתרה על גבולות, ומאידך המשקל המשמעותי ניתן לשאלה אם הקול יוצר קרבה.
השולחן ערוך התייחס לאיסור קול באישה גם בהקשר לקריאת שמע:
"יש ליזהר משמיעת קול זמר אשה בשעת קריאת שמע" (שו"ע אורח חיים ע"ה ג')
וגם בהקשר לצניעות כללית:
"ואסור לשמוע קול ערוה " (שו"ע אבן העזר כ"א)
ההבדל בניסוח, בין "קול זמר אישה" לבין "קול ערוה", מעיד על ההבדל בדין – בזמן קריאת שמע יש צורך בכוונת הלב ולכן כל זמר שהוא אסור, כולל של אשתו (בהמשך היו פוסקים שהרחיבו את היחס ל"זמן קריאת שמע" ליחס לכל זמן של עיסוק בתורה). בשאר הזמן יש בעיה של "ערווה", של חוסר צניעות, מול נשים האסורות על השומע.
איסור קול באישה הוא מדרבנן. אמנם בגמרא בברכות צוטט פסוק, אולם זה פסוק משיר השירים המעיד על היופי הגלום בשיער והקרבה הנוצרת סביבו בין האוהבים ואינו מעיד על איסור מהתורה. וכך כתב בנשמת אדם (ד, א): 
"והנה מילתא דפשיטא דשער וקול אף דאמרינן דהוי ערוה, היינו מדרבנן, שהרי לא מצינו בקרא שנקרא ערוה, אלא כיון דמצינו שהוא דבר נוי באשה, לכן אסרו חכמים"
ולכן תקף בו הכלל "בשל חכמים הלך אחר המקל", ויש גמישות הלכתית להכריע בסיטואציות שונות לפי צרכי השואלים.
 
מרכיב משמעותי נוסף באיסור קול באישה הוא הכוונה להנות. בכל דיני הצניעות, מרכיב משמעותי בהלכה הוא היחס הפנימי של האדם לסיטואציה – האם הוא רק חווה אותה מתוקף נוכחותו במקום, או שהוא מעורב בה רגשית/יצרית. לגבי קול אישה השאלה הזו משמעותית מאוד, כי קשה לשלוט על מה ששומעות האזנים, ואין לאדם דרך לשלוט בצלילים שיישמעו לידו. 
רבינו יונה ניסח את האיסור כך:
אל תשמיע לאזניך במתכוין קול אשה משוררת, כי קול באשה ערוה.  (ספר היראה אות רלח)
וכן כתב ספר החינוך: 
ואפילו לשמוע קולה לכוונה שיהנה בה אסור.  (מצוה קפ"ח)
וכן פוסקים נוספים.
לאור המרכזיות של מושג הכוונה בדין "קול באישה", יש צורך לעסוק במקרה בו גבר מוצא את עצמו במקום בו נשמע קול שירת אישה ואין לו מה לעשות בנדון. 
הפוסקים הגדירו גבר במצב זה כ"אנוס" ולכן אין שמיעת השיר נחשבת לו כעוון:
"… וכתב הר' אליעזר ממיץ בספר יראים: 'הלכך אסור לומר דבר שבקדושה בשמיעת קול שיר של אשה ובעונותינו בין העובדי כוכבים אנו יושבים ועת לעשות לה' הפרו תורתך הלכך אין אנו נזהרין מללמוד בשמיעת קול שיר נשים ארמאות', וכן פסק בעל הלכות גדולות וכן פסק רבנו חננאל… (מרדכי ברכות רמז פ.)
כף החיים מסביר מה יש לעשות במצב בו האדם רוצה לומר קריאת שמע אבל סביבו נשים שרות:
"וכן בשעת הדחק שהוא שומע נשים מזמרות וא"א לו למחות לא יתבטל משום זה מק"ש ותפלה ותורה, אלא יתאמץ לכוין בכל לבבו להקדושה שהוא עוסק בה ולא יתן לב עליה"  (סימן עה ס"ק כג)
 
עם השינוי החברתי העצום במידת מעורבותן של נשים בחיים הציבוריים, עולה בימינו גם השאלה עד כמה קול שירה נשית נחשב עדיין למעורר מבחינה אירוטית והאם הגדרה זו תקפה וגורפת כבעבר. בולטים בדיון זה השרידי-אש והרב הנקין שנתנו מקום נרחב לשיקולים של נורמות חברתיות, בעקבות המושג של "רגילות". רגילות הוזכרה כשיקול להיתר בענייני אינטראקציות בין המינים כבר בגמרא והיוותה שיקול הלכתי מקובל בפוסקים. כמאמר הרב הנקין: "נמצאנו למדים שקיימת שלשלת של פסיקה מאז ימי הראשונים להתיר דברים שנאסרו משום הרהור אם הרבים דשו בהם, והגם שאין שיטה זו תופסת מקום נרחב בפוסקים, אי אפשר להתעלם ממנה".
לרגילות יש שני פנים: פן חברתי-רחב ופן אישי-סובייקטיבי.
הפן החברתי הרחב מאפשר להקל בסיטואציות שהפכו למקובלות חברתית, ובשל כך אינן נחשבות עוד פרובוקטיביות ובלתי צנועות. הפן האישי הסובייקטיבי מותיר לכל אדם מרווח לשיקול דעת מה משפיע עליו וכיצד. כמובן, השימוש בשני הפנים של שיקול הרגילות צריך להיות זהיר ומתוך ראייה רחבה. 
ברקע לשיקולים החברתיים ניצבים גם שיקולים חינוכיים-ערכיים: החשש שהחמרה בדין זה תגרום להרחקת הנשים מעולם התפילה והמצוות, והחשש מדיסוננס בין תפקודן בחיי החול לצמצום הביטוי שלהן במרחבי הקדושה.
הרב דוד ביגמן פסק ששירת נשים אינה אסורה אלא אם כן היא בעלת אופי שנועד לגירוי יצרי, מנימוקים אלו.
גם הרב יהודה הנקין מסיק שכדי להגיע להגדרת שירה כ"ערווה" בצורתה החמורה ביותר יש צורך שיתקיימו יחד תשעה תנאים: (א) אשה (ב) יחידה (ג) המשמיעה את קולה (ד) הערב (ה) בכוונה להנאות (ו) לגבר יחיד (ז) המתכוון לשמוע (ח) וליהנות מקולה (ט) ונהנה מראייתה.
בסיטואציות בהן לא מתקיימים כל התנאים, למשל אם האישה לא שרה לבד או שהגבר לא מתכוון להינות מראייתה, ניתן להקל לפי הצורך, וככל שמתקיימים פחות תנאים כך מתרחבת האפשרות להתיר כיון שאין פריצות בסיטואציה.
 לצד פסיקות אלה, המשתמשות בשיקול של "רגילות" כפתח משמעותי להתייחסות מקילה, עדיין לדעת רוב הפוסקים כל האזנה מכוונת לשירת אישה יחידה היא אסורה על גבר, וביתר שאת אם הוא מכיר אותה ויש ביניהם חיבה. אחת הטענות של הנוקטים בגישה זו היא שההיתרים מבוססים על אבחנות שקשה לבצע אותן כל אחד כלפי עצמו וזה בעייתי לכונן את ההלכה על הבחנות סובייקטיביות ובלתי אחידות כאלה.
 
ג. לפני עיוור לא תתן מכשול
הגמרא במסכת עבודה זרה עוסקת במכירת בהמה לגוי שעובד עבודה זרה בימים שלפני חג שלו, ודנה האם הדבר אסור משום שהוא גורם לאדם זה לעבוד עבודה זרה. בהקשר זה היא אומרת:
" אי אמרת משום הרווחה הא קא מרווח ליה. אי אמרת משום עור לא תתן מכשול – הא אית ליה לדידיה. וכי אית ליה לא עבר משום עור לא תתן מכשול? והתניא אמר רבי נתן: מנין שלא יושיט אדם כוס של יין לנזיר ואבר מן החי לבני נח? ת"ל (ויקרא יט, יד) ולפני עור לא תתן מכשול. והא הכא דכי לא יהבינן ליה שקלי איהו, וקעבר משום לפני עור לא תתן מכשול! הכא במאי עסקינן, דקאי בתרי עברי נהרא. דיקא נמי דקתני לא יושיט ולא קתני לא יתן שמע מינה".
לפי הגמרא, העבירה של "לפני עיוור" מתקיימת רק אם ללא עזרת הנותן, המקבל לא יוכל לעבור על האיסור (אמנם, בבא מציעא ה' עמ' ב מופיע איסור "לפני עיוור" ללא חילוק זה, ואולי בשל כך גם הרמב"ם לא הביאו להלכה).
אולם, לפי חלק מהראשונים, גם במצב בו העובר יעבור את העבירה אפילו ללא סיוענו, עדיין אסור לסייע לזה לקרות. למשל כתב הריטב"א שם:
" כל היכא דמצי עביד איסור שלא על ידינו ליתא משום ולפני עוור, ואעפ״י שאפשר שהוא מרבה באיסור על ידינו לא חיישיינן. אבל מכל מקום, אי תבע ליה בפירוש לאיסורא, נהי דמשום ולפני עור ליכא, אכתי איסורא במלתא משום מסייע ידי עוברי עבירה כל שאנו גורמין לו לעשות איסור או להרבות באיסור, וכדקיימא לן שאין מסייעין ידי ישראל בשביעית ואפילו לומר להם הוחזקו אסור. ולא עוד אלא שאנו חייבין למחות בידו, דכל ישראל ערבין זה לזה, וכל שכן שאסור להם לגרום להם לעשות שום איסור או להרבות באיסור כלל".
לפי דברי התוספות במסכת שבת דף ג' עמ' א', דיבור המתחיל "בבא", "מסייע לדבר עבירה" במצב כזה עובר על איסור דרבנן ולא דאורייתא.
השולחן ערוך (יורה דעה קנ"א) אוסר למכור לנכרים "דברים שהם מיוחדין למין ממיני אלילים שבאותו מקום", והרמ"א בהגהתו שם מסייג:
"ויש אומרים, הא דאסור למכור להם דברים השייכים לעבודתה – היינו דוקא אם אין להם אחרים כיוצא בו, או שלא יוכלו לקנות במקום אחר. אבל אם יכולים לקנות במקום אחר – מותר למכור להם כל דבר (מרדכי דפ"ק דעבודת כוכבים).
 ויש מחמירין, ונהגו להקל כסברא הראשונה וכל בעל נפש יחמיר לעצמו (ר"ן שם ובתוס' ואשיר"י והגמ"ר פ"ק דשבת לדעת הרב)"
 
כלומר, הרמ"א מביא שתי עמדות מהראשונים. לפי הדעה המקלה, אם הנכרי יוכל לרכוש את צרכי העבודה-זרה בעצמו, אין איסור למכור לו. לפי הדעה השניה, בכל מקרה אסור למכור לנכרי דברים שעלולים לשמש לעבודת כוכבים. הרמ"א מתיר להקל, אך מביע עידוד לחפצים להחמיר על עצמם.
 
הש"ך מציב חלוקה נוספת, כדי למנוע סתירות בדברי הראשונים – 
"אבל לפי עניות דעתי נראה דלא פליגי, דכולי עלמא מודים להמרדכי ותוס' בפ"ק דעבודת כוכבים דבעובד כוכבים או מומר שרי [מותר] והגמ"ר ותוס' והרא"ש בפ"ק דשבת והר"ן פ"ק דעבודת כוכבים מיירי בישראל, שהוא חייב להפרישו מאיסור, וכדכתב הרא"ש שם דלא גרע מישראל קטן אוכל נבילות שבית הדין מצווים להפרישו – כל שכן ישראל גדול. מה שאין כן בעובד כוכבים וישראל מומר, שאינו חייב להפרישו" 
(ש"ך ביורה דעה קנ"א סק"ו)
כלומר, לפי הש"ך אין כלל איסור של מסייע לעבירה כלפי נכרים או מומרים, והוא קיים רק כלפי יהודים.
בימינו, במציאות בה רבים מעמנו אינם מקפידים על תורה ומצוות ואנו חיים איתם בקשרים מסועפים של משפחה, חברות ועבודה, עסקו פוסקים רבים במעמד איסור "לפני עיוור" והאיסור הנוסף האפשרי של "מסייע לעוברי עבירה". דעותיהם חלוקות בהיקף האיסור ובמצבים בהם הוא חל, בשאלת מעמדו של מי שעובר עבירות גם ללא סיוע ובחילוקים רבים נוספים.
לענייננו, חשוב לציין שחלק מהפוסקים נשענים במקרה הצורך על חילוק נוסף, אם הסיוע נעשה בזמן העבירה ממש (כגון הגשת אוכל לא-כשר) או בזמן אחר (כגון הזמנת אדם ביום שישי לבוא לשבת, כאשר ידוע שבשל כך יסע אחר כך בשבת). אם הסיוע אינו ממש בזמן העבירה, קל יותר להקל (הכתב-סופר יו"ד, סימן פ"ג).
לכן, במקרה שמזמינים את הקרובים לבת מצווה, עדיף להזמינם לא לזמן השירה עצמה אלא לחלק אחר של האירוע.
 
לסיכום:
נושא "קול באישה ערוה" הוא נושא רחב ומסועף, בו רבו ההגדרות השונות לגבולות האסור והמותר. עובדה זו נובעת מכך שמצד אחד ההלכה מתאמצת לכונן איתנו מרחב צנוע בו ישרור כבוד למרכיבים האינטימיים שלנו, והמיניות תהיה שמורה ולא מתפרצת – ומצד שני אין שאיפה להדממת קול שתפגע בעשייתנו, בשמחת חיינו וביכולתנו לבטא את עצמנו.
תודה על שאלתך שעודדה אותי לעיין בגבולות העדינים הללו ולמצוא דרכם נקודות איזון חשובות.
להשלמה ולעיון נוסף אולי תרצי לקרוא את מאמרו של הרב יהודה הנקין זצ"ל "הלכות צניעות וישומן בדורנו"; את מאמרו של הרב דוד ביגמן "לאיזה עניין נאמר קול באישה ערוה" ואת הפרק הרלוונטי בסדרת "פניני הלכה" של הרב אליעזר מלמד. בנוסף, אולי תרצי לעיין בגדרי "לפני עיוור" במאמר של הרב יוסף צבי רימון.
 
בהצלחה ושנה טובה!
שלומית### שאלה  
 שלום רב, האם יש בעיה להשתמש בתרסיס נגד התקרחות בשבת?
השימוש בו דורש ריסוס על הקרקפת ועיסוי האזור עד לספיגה (אך מדובר בנוזל ולא במשחה שצריך למרוח). כמו כן, צריך לעשות זאת פעמיים ביום. אני לא יודע אם טיפול בהתקרחות יכול להיחשב צורך רפואי, אבל ההתקרחות מאוד מפריעה לי והפסקת הטיפול בכל שבוע מחדש תייתר את כל העניין…
 אציין כי ככל שידוע לי, האמצעים האחרים העומדים לרשותי על מנת לטפל בהתקרחות הם ניתוח להשתלת שיער (ואני פחות מעוניין בניתוח או בטיסה ובכל שאר הדברים הכרוכים בכך) או שימוש בכדורים (ומעבר לכך שגם נטילת כדורים בשבת לא נשמעת לי כמו פתרון טוב יותר, באותם כדורים קיים פוטנציאל לפגיעה בפוריות, וגם בזה אני פחות מעוניין…)
 . ### תשובה  
 שלום רב ותודה רבה על שאלתך.
 על פניו נראה לי שאין בעיה להשתמש בתרסיס בשבת ואנסה לפרט.
 1. איסור מריחה בשבת:
מלאכת "ממחק" היא אחת מל"ט מלאכות שבת, ומהותה להחליק את העור המופשט מהבהמה.
מבואר בגמרא כי הממרח משחה על גבי רטיה חייב משום ממחק. (שבת עה עמוד ב) גם המשנה (בפרק כ"ב מ"ג) מבארת שאסור למרוח שעוה לסתום נקב שבחבית, משום מלאכת ממחק.
מצד שני מפורש שמותר לסוך שמן על העור בשבת (למשל משנה שבת פרק יד משנה ד) . הגמרא מביאה את שיטת רב שאסור למרוח גם שמן עב.
להלכה נפסק  שכל מה שנחשב נוזלי ונספג בתוך העור אין בו בעיית ממחק ומותר למרוח אותו על גוף האדם.[1]
 כמו שכתבת בשאלתך- הספריי שלך הוא נוזלי ולכן אין בעיה של מריחה הנלמדת ממלאכת ממחק.
 
2. רפואה בשבת:
ישנה גזירת חכמים בגמרא שאסור לעשות בשבת פעולות ריפוי. כמו שפסק הרמב"ם:
אסור לבריא להתרפאות בשבת גזרה שמא ישחוק סממנין.  (רמב"ם הלכות שבת פרק כא)
מקורה של  הגזירה הוא בחשש שלצורך הכנת תרופות אדם ישחוק סממנים- כלומר יבצע מלאכה אסורה של כתישת צמחים. חכמים הרחיבו את הגזירה לכל רפואה שהיא (שיש לה תחליף בתרופות), ולא רק לנטילת תרופות.  אמנם הגזירה הזאת מוגבלת ובמקרים רבים הקלו חכמים אף ליטול תרופה.
נראה שבמקרה שלך- ספריי נגד התקרחות, אין דין רפואה בכלל:
יש כאן שימוש של בריאים כדי למנוע מצב  של ספק "חולי". כרגע אתה בריא.
נראה שאפשר להשוות לתכשירים נוזליים למניעה כגון תרסיס הגנה מפני השמש או חומר הרחקת יתושים. במקרה כזה בעל השש"כ[2] פסק להקל.
 
(ניתן להוסיף שגם לפוסקים שיחששו שאולי יש פה דין רפואה בשבת- חכמים התירו לקחת תרופות במקרה שיש צורך בנטילת התרופה במשך ימים רצופים.[3] לפי התיאור שלך הטיפול הוא מתמשך ובכל מקרה יש להקל).
 
לסיכום, נראה כי אתה יכול להמשיך ולהשתמש בתכשיר הנוזלי גם בשבת.
 כל טוב### שאלה  
 אנחנו משתדלים לתת כל שנה צדקה. צדקה לעמותות חסד, צדקה למוסדות תורה, צדקה לארגונים דתיים שקרובים לדעותינו, צדקה למטרות חשובות – נכים, זקנים. חלק מהתרומות ביוזמתנו וחלק לאחר פנייה של המוסדות. השאלה היא אם נכון לחשוב באופן מסודר על אופן חלוקת הסכום השנתי הנתרם והאם יש הנחיה הלכתית ביחס לאופן החלוקה?
 . ### תשובה  
 שלום,
ראשית עלי לציין שהשאלה מרגשת אותי.
מקסים שאתם כך משתדלים לתרום ומעיינים בפרטי מצווה זו.
התשובה לשאלתכם קשורה לשאלה האם מעשר כספים היא חובה.
אמנם פשוט שמצוות צדקה היא חובה:
כִּי יִהְיֶה בְךָ אֶבְיוֹן מֵאַחַד אַחֶיךָ בְּאַחַד שְׁעָרֶיךָ בְּאַרְצְךָ אֲשֶׁר יְהוָה אֱלֹהֶיךָ נֹתֵן לָךְ לֹא תְאַמֵּץ אֶת לְבָבְךָ וְלֹא תִקְפֹּץ אֶת יָדְךָ מֵאָחִיךָ הָאֶבְיוֹן.  כִּי פָתֹחַ תִּפְתַּח אֶת יָדְךָ לוֹ וְהַעֲבֵט תַּעֲבִיטֶנּוּ דֵּי מַחְסֹרוֹ אֲשֶׁר יֶחְסַר לוֹ. 
אנו מצווים לדאוג לצרכי העניים. אך האם יש ציווי לתת דווקא עשירית מכספנו?
בפשטות משמע מן הרמב"ם שאין חובה כזו. חובת תרומות מעשרות חלה דווקא על גידולי קרקע, אלא שיש מושג של מעשר גם בעניין צדקה. כפי שנאמר, מצוות צדקה עצמה היא חובה, והיא מצווה חשובה, וראוי לתת בעין יפה. כך כותב הרמב"ם:
בא העני ושאל די מחסורו ואין יד הנותן משגת נותן לו כפי השגת ידו וכמה עד חמישית נכסיו מצוה מן המובחר, ואחד מעשרה בנכסיו בינוני, פחות מכאן עין רעה, ולעולם לא ימנע עצמו משלישית השקל בשנה, וכל הנותן פחות מזה לא קיים מצוה, ואפילו עני המתפרנס מן הצדקה חייב ליתן צדקה לאחר.
(רמב"ם הלכות מתנות עניים פרק ז)
מכאן שלפי הרמב"ם אין חובה לתת מעשר כספים אך ראוי לתת מעשר.
האם ראוי לחשב באופן מסודר את הסכום?
 הרב רבינוביץ' מתייחס לדברי ערוך השולחן המדגיש שראוי לחשב חישוב שנתי או אפילו חצי שנתי של ההכנסות על מנת לחשב כמה צדקה ראוי להפריש. הרב רבינוביץ' מוסיף שכיום, שמקובל לעשות חישוב שנתי של ההכנסות, ראוי גם גן לעשות חישוב לעניין צדקה (שיח נחום יו"ד ס"ה עמ' 221).
הרב רבינוביץ' מוסיף שיש לחשב את סכומי הצקה מתוך ההכנסות נטו – כלומר לאחר הורדת המיסים, וכן לאחר הפחתת ההוצאות השוטפות. 
לגבי המיסים מציין הרב רבינוביץ' שלדעתו המיסים נחשבים בעצמם כצדקה כי חלק ניכר מכספים אלו מחולקים לנזקקים על ידי המדינה. לדעתו דומה הדבר לגבאי הצדקה המחלקים צדקה לנזקקי הקהילה.
לגבי בחירת הנמען לקבלת הצדקה – יש לנו את הכלל עניי עירך קודמים. עניים המתגוררים בקרבת מקום קודמים למרוחקים, בני משפחה קודמים מבחינה הלכתית לזרים.
נראה שאף אפשר לומר שקרבה הינה פיזית וגם נפשית/אידיאולוגית – כלומר אפשר לכלול בתוך הגדרה זו גם מוסדות או ארגונים שאדם מזדהה איתם ועם מטרותיהם. הרב רבינוביץ' מעיר שחשוב גם לתת סכום מסוים ל"עניי עירך" במובן הקלאסי, אפשר לתת סכום נוסף לעניים רחוקים פיזית אך לא להתעלם מעניי העיר. (שיח נחום שם עמ' 222)
 
מאחלת שתראו ברכה בכל מעשה ידיכם,
שתמשיכו להיות מהנותנים.
מוזמנים לפנות בכל שאלה,### שאלה  
 שלום רציתי לשאול אני כותב חידושי תורה האם צריך לברך ברכת שהחיינו? והאם שם ומלכות או בלי
 . ### תשובה  
 שואל יקר!
שאלתך מורה על השמחה הגדולה שיש לך בלימוד התורה ועל כך תבוא על הברכה.
האפשרות לברך ברכת "שהחיינו" בשם ומלכות תלויה בהתאמת הסיטואציה של חידושי תורה לתנאים שחז"ל קבעו לברכת "שהחיינו."  העולה מתוך בחינה זו היא שלא נראה לברך ברכה זו בשם ומלכות על חידושי תורה בכל פעם. אך ישנן דרכים אחרות לבטא את השמחה בלימוד התורה ובחידושיה. 
ברכת "שהחיינו" נקראת בפי חז"ל "ברכת הזמן" ומכאן הקשר שלה לזמן המשתנה ולמחזוריות בזמן המאפיינים את חיי האדם. המשנה במסכת ברכות פרק ט' אומרת "בנה בית חדש וקנה כלים חדשים אומר ברוך שהחיינו וקיימנו והגיענו לזמן הזה." הגמרא במקומות שונים (ברכות נח ע"ב – נט ע"ב; סוכה מו ע"א; עירובין מ ע"ב; מנחות עה ע"ב) מביאה כמה מצבים נוספים שבהם נאמרת ברכת שהחיינו,
       1. אדם הרואה את חבירו לאחר שלושים יום מברך "שהחיינו."
       2. ברגלים וכן בראש השנה ויום הכיפורים נאמרת ברכת "זמן", כלומר ברכת שהחיינו.
       3. מברכים ברכת "שהחיינו" גם על עשייה המאפשרת לקיים את  מצוות החג, עשיית סוכה, ועשיית הלולב. והתוספתא מוסיפה על פעולות אלה, גם את העושה ציצית ותפילין לעצמו.
       4. ברייתא נוספת מחייבת ברכת שהחיינו בזמן הקרבת מנחות בירושלים (ראה רש"י בהרחבה).
בהקשרים אלה נזכרת בגמרא (ברכות נט, ע"ב) גם ברכת "הטוב והמיטיב" הנאמרת במצבים דומים, כבזמן לידת בן, כאשר השמחה משותפת לעוד אנשים בסביבת האדם השמח.
מפירוט זה עולה שברכת שהחיינו נאמרת בכמה הקשרים.
ההקשר הראשון הוא קיום מצוות, והרמב"ם מפרט שמדובר במצוות שאנו מקיימים "מזמן לזמן", כלומר החוזרות מדי שנה, וכן מצוות שיש בהן קניין, חפץ שהאדם עושהו, כגון סוכה וציצית. לבסוף מובא ברמב"ם שברכת שהחיינו נוהגת גם על מצוות שמקיימים בפעם הראשונה, כגון הנחת תפילין לראשונה (ראה הרחבה) או מצווה שנדיר לזכות ולקיימה כגון כהן המקריב מנחה לראשונה, או כהן המקריב את מנחת העומר (ראה רש"י בהרחבה).  הבית יוסף והרמ"א מביאים משני מקורות מהראשונים (אורח חיים סימן כח, ראה הרחבה) שאדם ששוחט בעל חיים לראשונה בחייו מברך ברכת שהחיינו על מצוות כיסוי הדם, אשר נועדה לתקן את מה שהשחיטה קילקלה.
ההקשר השני של ברכת שהחיינו היא כאשר מגיע לרשותנו דבר חדש שאנו שמחים בו מאד, כגון בגד חדש, או בית חדש. ר' חיים בן עטר מבין גם את הברכות על דברים שנהנים מהם כשייכות לקבוצת ברכת הזמן על המצוות. למשל, הוא  מזהה את אכילת הפרי שמתחדש מדי שנה עם מצוות הבאות מזמן לזמן, ואת הכלים החדשים או הבית החדש עם מצוות שמקיימים בפעם הראשונה (ראה הרחבה).
ההקשר השלישי הוא שמחה בראיית אדם לאחר תקופה ארוכה (ראה בהרחבה תשובת הרב י"צ רימון לגבי  מפגש מחודש לאחר הסגרים בקורונה).
בחלק הברכות השולחן ערוך מסכם (אורח חיים סימן רכג) את המצבים שבהם מברכים "שהחיינו" או "הטוב והמיטיב" בנוסף למסגרת קיום מצוות מחזוריות או חדשות. אלה הם  כאשר יש דבר חדש וקונקרטי שנוסף בעולמנו וגורם לשמחה: הולדת בן זכר, ירושת ממון, וקניית בית חדש או כלים חדשים. השולחן ערוך קובע תנאים שונים למה שראוי לברכה, ומציין שהברכה על דברים חדשים צריכה להיות בזמן הקניין ולא בזמן השימוש. זאת משום שהקריטריון הוא עד כמה מייצרת הקנייה שמחה, שהרי "אין הברכה אלא על שמחת הלב." אמירה זו  מעלה את השאלה עד כמה ברכת "שהחיינו" נתונה להרגשתו האישית של כל אדם ואדם. הרב י"צ רימון מכנה רעיון זה "מדד השמחה" (ראה הרחבה). ביסוס לכך מצאנו בדברי רב יהודה במסכת עירובין המעיד על עצמו שהוא מברך ברכת שהחיינו על כל דבר שמשמח, כגון דלעת חדשה.  אולם להלכה ישנה מחלוקת האם ברכת שהחיינו הינה ברכת רשות מסוג כזה שהיא תלויה לגמרי ב"מדד השמחה" האישי של כל אדם.
ואכן, הב"ח בפירושו על הטור או"ח סימן כט  קובע מפורשות שברכת שהחיינו נאמרת על שמחה, ולכן אם אדם שמח הוא לא מברך ברכה לבטלה גם אם יש לו ספק לגבי תוקף הברכה במצב ספציפי.  זאת בניגוד לברכת המצוות אשר לגביה, אם האדם לא מצווה, אסור לו לברך כי הוא נושא את שם ה' לשווא, ולכן יש להימנע מלברך.
השאלה אם "מדד השמחה" האישי מספק לצורך ברכת "שהחיינו" התעוררה בדברי האחרונים לאור פסיקת המגן אברהם (סימן רכג ס"ק ה) שלא מברכים "שהחיינו" על ספרים חדשים. המגן אברהם מבין את רכישת הספרים כחלק ממצוות לימוד תורה, ולכן אין היא חלק מהברכה על כלים חדשים. ברכה זו נועדה לכלים שמשמשים אותנו ביומיום ולא לקיום מצווה אשר לא באה "מזמן לזמן". אפשר להבין זאת גם על רקע פסיקתו של המגן אברהם בסימן תרצ"ב (ס"ק א) שאין אומרים "שהחיינו" על סעודת פורים ומשלוח מנות. מצוות אלה לא זכו שנתקנה להן ברכת המצוות, ולכן גם לא מברכים עליהן "שהחיינו." (האחרונים נחלקו ביניהם לגבי הברכה על ספרים חדשים מכמה טעמים. המתירים, דוגמת החתם סופר בהקשר דומה, מתבססים בין היתר על דברי הב"ח שהובאו לעיל (ראה הרחבה). המשנה ברורה גם הוא מתבסס על השמחה שבקנייה ולא על השימוש, וכך נשמע מדברי הגרשז"א בהליכות עולם. והרב עובדיה יוסף אומר בנושא זה ש"לא נהגו כן" ולכן נראה שלא סובר שיש לומר שהחיינו לכתחילה, אך למברך יש על מי לסמוך (ראה הרחבה). מחלוקת זו לגבי ספרים, למרות היותם כלי, היא משום שהם קשורים למצוות לימוד תורה ומשום שאין השימוש בהם דומה לשימוש של הכלים שחז"ל כיוונו אליהם. אבל ההיתר של פוסקים רבים משקף את העובדה שבכל המצבים שבהם אין מדובר במצווה "מזמן לזמן" או שהיא מקויימת בפעם הראשונה בחיי אדם, ברכת שהחיינו מחייבת חפץ קונקרטי שעליו אפשר לברך. מחלוקת דומה מתקיימת לגבי ברכת שהחיינו על ידי חתן. למרות השמחה הגדולה והראשוניות שבמעמד זה, נהוג שהברכה היא על חפץ חדש כגון טלית החתן, ולא על המעמד עצמו (ראה הרחבה).
העולה מכל אלה לגבי שאלתך היא שאין לברך ברכת שהחיינו על חידושי תורה שאדם מחדש באופן רגיל משתי סיבות. הראשונה היא שאם מדובר בחידושים שנאמרים ולא נכתבים אין "כלי חדש" קונקרטי שעליו אפשר לברך. הסיבה השנייה היא שהחידושים שאתה מחדש הם חלק ממצוות לימוד התורה, שעליה אנחנו מברכים יום יום, ולמרות העובדה שאתה שמח בהם, קשה להפריד בין עצם החידוש לבין קיום מצוות תלמוד התורה.
לעומת זאת אם ישנו מצב של ראשוניות בדבר, ואם ישנו דבר קונקרטי שניתן לראותו ככלי חדש שאפשר להצביע עליו, הרי אפשר להיתלות בהזדמנות ראשונה לדבר שיש בו משום שמחה. למשל, אם זכית ואתה מחזיק בידך פרסום ראשון של חידושי תורה שלך,[1] יש כאן שמחה גדולה על דבר קונקרטי חדש. אם דבריך פורסמו בספר, או הוצאת ספר בעצמך, אמנם נפסק בילקוט יוסף לאסור (ראה הרחבה), אך לדברי המתירים שהזכרנו לעיל בשמחת קניית ספרים, נראה שייתכן להתירברכת "שהחיינו" כדי להודות ברגע השמחה הגדולה שרבים מרגישים כאשר הם מחזיקים בידם לראשונה ספר מודפס מפרי עטם.  במקרים שאין דבר כזה, ובכל זאת חידשת חידוש שהוא משמעותי בעיניך, ויתכן שגם שיתפת אותו בסביבתך, אתה יכול לברך שהחיינו על פרי חדש או דבר אחר שנפסק שיש  לברך עליו. לחילופין, אפשר להביע את השמחה על ידי אמירת "מזמור לתודה. " (תהילים ק')  פתרונות אלה הוצעו על ידי הרב דוד סתיו והרב י"צ רימון כאשר נשאלו על ברכת "שהחיינו" עם קבלת החיסון הראשון נגד הקורונה. כזכור, חיסון זה היה בגדר חידוש גדול ופריצת דרך לאנושות כולה, ותחושת השמחה וההודייה לקב"ה על פיתוחה הייתה עצומה. הרב דוד סתיו סבר שאפשר להסתמך על המתירים, אך למי שרצה לצאת ידי חובת כל הדעות הציע לקחת איתו לחיסון פרי חדש, והרב י"צ רימון הציע גם לומר "מזמור לתודה." ואכן, כך בחרו רבים לנהוג (ראה הרחבה) . אפשרות נוספת הקשורה ישירות לעניינך היא הקדשת דבר תורה לאמירת תודה לקב"ה על שזיכנו בתורה ובלימודה, ועל כך שחנן אותך בבינה להבין ולהשכיל בה, 
 אני מאחלת לך שתזכה לחדש עוד חידושים רבים, ותמצא שמחה ונחת בלימוד התורה ובהוראתה
 חנה
 
 [1] ייתכן שבימינו, בעקבות המעבר למדיום האינטרנטי של רבים מכתבי העת, אפשר יהיה להחשיב פרסום ראשון בכתב-עת אינטרנטי כפרסום קונקרטי לצורך ברכת שהחיינו, וצריך עיון. 
 
הרחבה
1. על מה מברכים ברכת "שהחיינו"? 
רש"י, מנחות עה ע"ב
היה עומד ומקריב מנחות בירושלים – כגון שלא הקריב כהן זה עדיין מנחה מימיו או שהקריב מנחה חדשה כגון מנחת העומר אומר כהן שהחיינו:
בית יוסף יורה דעה סימן כח
מרדכי הארוך מי שלא שחט מעולם ושחט חיה או עוף מברך שהחיינו על הכסוי ולא על השחיטה דהויא מצוה דרמיא עליה כדאמר בפ' כיסוי הדם בזכות שאמר אברהם אנכי עפר ואפר זכו בניו לאפר סוטה ואפר פרה וליחשב נמי עפר כסוי התם מצוה איכא הנאה ליכא וכיון דקרי ליה מצוה הוה כמו ציצית וסוכה דמברך שהחיינו כך מפורש בה' שחיטה של רבינו ידידיה משפירא דמברך על הכסוי משום דהשוחט מקלקל הוא בריה אבל מכסה מתקן הוא שמכסיהו ואין לקלקולו נראה ע"כ וכן פסק מהר"ם איסרל"ש ז"ל:
הגהת הרמ"א, שו"ע יורה דעה סימן כ"ח סעיף ב
הגה: מי ששחט פעם הראשון מברך שהחיינו על הכיסוי אבל לא על השחיטה דמזיק לבריה (במנהגים ישנים בשם רבי ידידיה משפירא).
ר' חיים בן עטר (בעל אור החיים על התורה), פרי תאר, יורה דעה כח סעיף ב, ס"ק ד
העיקר בזה הוא ג' חלוקות בדין שהחיינו. הא' הוא מצוה הבאה מזמן לזמן… ובכלל זה גם כן הנאה וטובה המתחדשת מזמן לזמן כמו פרי המתחדש משנה לשנה… ב, מצוות הבאות לזמנים רחוקים הגם שאין להם זמן קבוע  כגון נולד לו בן ומלו או בכור לפדותו ובכלל זה קנה כלים חדשים או בנה בית חדש או כסות חדשה ושמח בהם ה"ז מברך שהחיינו. ג, מצווה שנתחנך לעשותה.. שלא היה ראוי לעשותה מקודם זמן זה…
ב"ח, אורח חיים יורה דעה סימן כט
לפע"ד דאיכא לחלק בין ברכת שהחיינו לשאר ברכות דברכת שהחיינו שבאה על שמחת לבו של אדם יכול לברך אע"פ שאינו ודאי דחייב לברך דאינו עובר על לא תשא אם הוא שמח ומברך לו יתעלה על שהחייהו וקיימו עד הזמן הזה אבל כאן דמברך אשר קדשנו במצותיו וצונו וכו' פשיטא דכיון דאיכא ספק אינו יכול לברך ולומר וצונו דהויא ספק ברכה …
אבל בברכת רמ"מ כתב לברך על ספרים:
 
2. האם אומרים ברכת "שהחיינו" על קניית ספרים?
שו"ת חתם סופר חלק א (אורח חיים) סימן נה
והנה הב"ח א"ח סי' כ"ט כ' מסברא דכיון דברכת שהחיינו אקרא חדתא רשות ש"מ דמספק מברכים שהחיינו, וצ"ע דהרשב"א בת' סי' רמ"ה כ' וז"ל, ולפי טעם זה כל אותן שבפ' הרואה בקנה כלים חדשים וכו' י"ל דלאו בחובה אמרום אלא ברשות ומשום פלוגתא דאית בהון בקנה כיוצא בהן או בהיו לו כיוצא בהן ברכות ס' ע"א שאין אומרים ואם בא לומר מונעים אותו עכ"ל, משמע דלא כהב"ח הנ"ל, ובאלי' רבה סימן כ"ב הקשה בברכות ס' הנ"ל קאמר כח דהתירא עדיף והרי רש"י ריש ביצה מפרש הטעם משום דכל המסופק מחמיר ע"ש והכא לא שייך להחמיר בספק לא תשא, ועיין רשב"ם פסחים ק"ב ע"א ד"ה להודיעך כחו דר"י י"ל זה, והנלע"ד מ"ש חז"ל בברכת שהחיינו רשות איננו רשות לברך ברכה לבטלה אלא כל מי שנהנה בדבר שראוי לברך עליו אסור ליהנות בלא ברכה, אך לזה צריך שיעור וגבול ויש דברים שאפילו יאמר אני נהנה בטלה דעתי' אצל כל אדם ואסור לו לברך, ויש דברים כגון קרא חדתא ולהרשב"א כל הני דפרק הרואה שתולה בדעת כל אדם לפי דעתו, אם נהנה לא בטלה דעתו ואם אינו נהנה לא יברך והיינו רשות, ומ"מ מי שיודע בעצמו שנהנה אין ברכתו רשות אלא חובה ואם יודע בעצמו שנהנה ואינו מברך הוא חוטא, ולפי"ז כל דברים שיש ספק בברכת שהחיינו שוב א"א לומר מי שיודע בעצמו שנהנה א"א לומר עליו בטלה דעתו אצל כל אדם, ז"א דהרי קמן דבלא"ה ספיקא או פלוגתא הוא ואם כן לא בטלה דעתו וכיון שנהנה יברך לא מספק אלא מודאי כיון שהוא נהנה וביטול דעתו ליכא כנ"ל: 
משנה ברורה אורח חיים סימן רכג ס"ק
ובקניית ספרים יש דעות בין האחרונים אם יברך עליהם משום דמצות לאו ליהנות ניתנו ובח"א מצדד דאם היה מהדר אחר זה הספר ושמח בקנייתו דמברך שהרי ברכה זו נתקנה על השמחה ולא על התשמיש וכדלקמיה בסעיף ד וכ"כ במור וקציעה וע"כ אין למחות ביד המברך:
 
ילקוט יוסף, ברהמ”ז וברכות עמוד תקצח
י. הקונה ספר תורה חדש לעצמו, אין לו לברך שהחיינו בעת שקורא בספר לראשונה, אף שיש לו בזה שמחה גדולה. וכל שכן מי שקונה ספרי קודש חדשים ושמח בהם, שאין לו לברך על זה שהחיינו. ואם רוצה לברך שהחיינו על בגד חדש בעת שעולה לקרוא בספר תורה החדש שרכש, או שתרם לבית הכנסת, רשאי לברך שהחיינו על הבגד חדש, אך יקדים לברך שהחיינו קודם ברכות התורה, בעת שילבש את הבגד החדש סמוך לקריאת התורה, ולא יברך שהחיינו אחר ברכת התורה
ילקוט יוסף, ח”ג על הלכות ברהמ”ז וברכות עמוד תקצט
יא. מי שזכה להדפסת ספרו בחידושי תורה והלכה, אין לו לברך ברכת שהחיינו עם הוצאת הספר, וכל שכן עם סיום כתיבת הספר. ואם ירצה ילבש בגד חדש ויברך עליו שהחיינו
חזון עובדיה ברכות (עמוד שצח) כתב, הקונה ספרים חדשים ושמח בהם, יש אומרים שצריך לברך עליהם שהחיינו, ולא נהגו כן. ומכל מקום המברך, יש לו על מה שיסמוך (ובהערה ג שם הביא מספר הליכות שלמה חלק א' עמוד רפג בשם הגרש"ז אויערבאך זצ"ל,…
ראה בילקוט יוסף חלק ג' (מהדורת תשס"ד, סימן רכג סעיף ו) שכתב, שגם אם קונה ספרי קודש חדשים ושמח בהם, שאין לו לברך שהחיינו, אולם בשולי הגליון שם הביא מה שכתב בחזון עובדיה הנ"ל שהמברך יש לו על מה שיסמוך.
 הרב זלמן ברוך מלמד, שמחה גדולה על כתיבת ספר והדפסתו האם לברך שהחיינו? בקישור כאן
שהחיינו על קניית ספרי קודש אתר הידברות, כאן
 
3. ברכת שהחיינו על ידי חתן בזמן הנישואין
הרב יועזר אריאל,  האם צריך החתן לברך 'שהחיינו' בשעת הנישואין? | אמונת עתיך 110 (תשע"ו), עמ' 70-74 כאן
 
 4. שאלות על ברכת שהחיינו בעקבות הקורונה
הרב יוסף צבי רימון, "שהחיינו"? כאן
ומסתבר עוד, שעיקר התקנה היא לברך על ראייה של אדם שלא ראה שלושים יום. הדיונים סביב השאלה של המכתבים, הטלפון, שידור ישיר וגם זום, אינם תנאי לברכה, אלא רק מדד לשמחה, דהיינו: אם היה קשר כזה במהלך התקופה, הרי שהשמחה שבמפגש קטנה יותר ולכן לא מברכים. ממילא, אם הקשר שהיה במהלך התקופה לא המעיט בשמחה (כגון בתקופה שבה אנו מצויים, שהמפגשים דרך הטלפון והזום רק הדגישו את הקושי והמרחק) – בוודאי אפשר לברך על הראייה הפיזית שאחרי שלושים יום.
ראיה לדברים אלו: נפסק להלכה שמי שרואה בפעם הראשונה אדם (ולא ראהו מעולם), לא יברך שהחיינו על ראייה זו על אף שהוא שמח מאוד בראייתו, כיוון שאין זו שמחה גדולה כמו על אדם שכבר נפגשנו איתו פנים אל פנים (שו"ע רכ"ה, ב, ומשנ"ב ס"ק ה). למרות זאת, אדם צריך לברך שהחיינו בלידת בתו כיוון ששמח בראייתה בפעם הראשונה (משנ"ב רכ"ג, ס"ק ב).
מדוע? מסתבר שהטעם הוא כפי שכתבנו, שעיקר הדין הוא לברך על אדם שלא ראה שלושים יום, וכל הפרטים האחרים אינם תנאי לברכה אלא רק מדד לשמחה. ממילא כאשר יש שמחה גדולה מאוד, כגון בלידת בתו, אפשר לברך למרות שלא מתקיימים כל הפרטים.
הרב דוד סתיו, פסק הלכה: האם לברך על חיסון קורונה כאן
הרב י"צ רימון, שהחיינו או הטוב והמטיב על חיסון קורונה כאן
 
 ### שאלה  
 אני בהריון ורוצה לדעת האם עלי לצום בעשרה בטבת?. ### תשובה  
 שלום לך,
נשים בהריון אינן חייבות לצום בשלושת הצומות הקלים: עשרה בטבת, שבעה עשר בתמוז ובצום גדליה. זאת בשונה מהצומות החמורים, תשעה באב ויום הכיפורים שעליהם נאמר "עוברות ומניקות – מתענות ומשלימות" ולשאלת הפטור, המותר והאסור בצומות אלו לנשים מעוברות יש להקדיש תשובה נפרדת ובמקרים רבים יש לתת פסיקה אישית.
עם זאת, הרמ"א פוסק שנשים אשכנזיות נהגו להחמיר ולצום. ישנן נשים שמרגישות טוב לאורך ההריון וחשוב להן להשלים את הצום, במקרה כזה בהחלט ניתן לנסות לצום וכך פוסק גם המשנה ברורה, אך חשוב שכל אשה תהיה מודעת ליכולות שלה ובכל ספק קל שעולה בליבה מבחינה רפואית עליה לשבור את הצום ולחזור לאכול ולשתות כרגיל. אשה שמלכתחילה לא מרגישה טוב בשל ההריון, אינה צריכה לצום כיוון שהיא בקטיגוריה של חולים הפטורים מהצומות הקלים. 
כשחכמים קבעו את הצומות הקלים, הם קבעו באותה הזדמנות שהצום שהם קובעים איננו חל כלל על נשים מעוברות וכן לא על חולים. ולכן גם אין עניין בצומות אלו "לצום לשעות" כלומר לצום כמה שעות, למשל עד חצות היום כדי להשתתף עם הציבור בצער החורבן בדומה לצום תשעה באב נדחה.
שירה
 
הרחבה
במסכת פסחים, פרק מקום שנהגו (דף נד ע"ב) לגבי צום תשעה באב כתוב: "דָּרֵשׁ רָבָא: עוּבָּרוֹת וּמְנִיקוֹת — מִתְעַנּוֹת וּמַשְׁלִימוֹת בּוֹ, כְּדֶרֶךְ שֶׁמִּתְעַנּוֹת וּמַשְׁלִימוֹת בְּיוֹם הַכִּיפּוּרִים, וּבֵין הַשְּׁמָשׁוֹת שֶׁלּוֹ אָסוּר. וְכֵן אָמְרוּ מִשְּׁמֵיהּ דְּרַבִּי יוֹחָנָן". משמע מהדברים אף שלא נאמרו במפורש שבשאר הצומות הן אינן צריכות להתענות או להשלים את הצום. החיוב לצום בצומות אלו הוא חיוב מדרבנן, וחכמים כשקבעו את הצומות קבעו באותה הזדמנות שלא כולם חייבים בצומות אלו, ופטרו מהם את החולים ואת הנשים המעוברות והמניקות.
הבית יוסף מביא את דעות הראשונים בשאלה זו.
וכתב ה"ה (הרב המגיד) בפ"ה מה' תענית "שנראה לו לדקדק שעוברות ומניקות פטורות מלהתענות בג' צומות אחרים שלא החמירו עליהם אלא בט"ב בלבד"
וכ"כ הרשב"א בתשובה. וכתב עוד "ואעפ"כ ראוי לעוברות ומניקות שלא להקל כל כך ואם תאכלנה שלא להתענג במאכל ובמשתה אלא אוכלות ושותות כדי קיום הולד…"
ומשמע מדברי הגה"מ (הגהות מיימוניות) "דלא שרי לאכול עוברות ומניקות בג' צומות אחרים אא"כ היו מצטערות"
אבל רבינו ירוחם כתב בנתיב כ"ז בשם הגאונים "מעוברת אסורה להתענות זולתי בט"ב וי"ה משום צער הוולד ע"כ"
אם כן, הגהות מיימוניות מחמיר וכולל את המעוברות והמניקות בחובת הצום אלא אם כן חשות צער שאז יהיה מותר להן לאכול. אך שאר הראשונים מסכימים שמעוברות לא צמות, והרשב"א רק מעיר שההיתר או הפטור הזה מוגבל לאכילה ושתיה מספקת לקיום הולד ולא להתענג.
השולחן ערוך מביא את דבריו של הרשב"א להלכה בסימן תקנ"ד "עוברות ומניקות מתענות בט' באב ומשלימות כדרך שמתענות ומשלימות ביום כפור אבל בג' צומות אחרים פטורות מלהתענות ואעפ"י כן ראוי שלא תאכלנה להתענג במאכל ובמשתה אלא כדי קיום הולד"
אולם הרמ"א מעיר בסימן תק"נ : "מיהו עוברות ומיניקות שמצטערות הרבה אין להתענות (הגהות מיימוני והמגיד פ"ה) ואפי' אינן מצטערות אין מחוייבות להתענות אלא שנהגו להחמיר ודוקא בג' צומות אבל בט' באב מחויבות להשלים" כלומר, הוא פוסק לפי הגהות המיימוניות שראינו, אך מוסיף שהוא מסכים שעיקר הדין הוא שאין חיוב לצום. עם זאת הוא מציין שנשים אשכנזיות נהגו להחמיר ולצום. ### שאלה  
 אנחנו קבוצת נשים שרוצות להתחיל לארגן קריאות נשים בתורה בישוב שלנו לפי ההלכה. הבנו שנשים עולות לתורה בלי ברכה כשאין מניין, וגם לא מברכות ברכות ההפטרה. 
נראה לנו ריק וחסר לקרוא בתורה בלי ברכה, וזה גם נחשב דבר שלילי, "על מה אבדה הארץ, על שלא בירכו בתורה תחילה".
האם יש פתרון ביניים כלשהו או איזה נוסח שכן ניתן לברך בעלייה לתורה שלנו?
 . ### תשובה  
 תודה שפנית אלינו בשאלה זו, שאלה שיש בה כל כך הרבה אהבת תורה ויראת שמיים!
שאלה שמשקפת כנות דתית ורצון גדול להתקרב לה' ולתורתו, בלי לוותר על ההקפדה ההלכתית אך גם בלי להשתיק את רגשי הלב.
 
יש כאן בעצם שתי שאלות, אחת עקרונית ואחת מעשית.
השאלה העקרונית: מהו היחס בין הקריאה בתורה לברכה עליה, ואיזה מקום יש לקריאה בתורה בלי ברכה.
השאלה המעשית: מהן החלופות האפשריות עבור קבוצת נשים הקוראות בתורה.
 
נפתח ברשותך בשאלה העקרונית.
אכן, הברכה על הקריאה בתורה היא ברכה חשובה שמבטאת את התפיסה היסודית שעיסוק בתורה הוא שיא רוחני ועמוד התווך של החיים הדתיים.
באופן כללי, לברכות בעולם הדתי ישנה משמעות כבירה, המשכינה את נכחות הקב"ה בכל צעדינו ובכל מעשינו. הברכות הופכות את המעשים האנושיים לטעונים מטען דתי, ובכך מעלות אותם למישור של ביטוי הקשר לה'. אין פלא שאתן מרגישות שללא ברכה, חסר משהו משמעותי מאוד בקריאת התורה שלכן.
 
הציטוט שהבאת בשאלתך לקוח מן הגמרא במסכת בבא מציעא דף פה עמוד א:
 
אמר רב יהודה אמר רב: מאי דכתיב: "מי האיש החכם ויבן את זאת ואשר דבר פי ה' אליו ויגידה על מה אבדה הארץ"? דבר זה אמרו חכמים ולא פירשוהו, אמרו נביאים ולא פירשוהו, עד שפירשו הקב"ה בעצמו, שנאמר: "ויאמר ה' על עזבם את תורתי אשר נתתי לפניהם". אמר רב יהודה אמר רב: שלא ברכו בתורה תחילה.
 
רב כנראה מזהה את הלשון "תורתי אשר נתתי לפניהם" עם דברי הפסוק הנאמר בקריאת התורה, "וזאת התורה אשר שם משה לפני בני ישראל" ועם לשון הברכה "אשר נתן לנו תורת אמת", ומקשר בין הברכות הנאמרות על התורה ובין העזיבה המתוארת על ידי הנביא ירמיהו.
 
ואכן, פרשנים ראשונים ואחרונים עסקו סביב מדרש זה בחשיבותה הרבה של הברכה על העלייה לתורה – לא רק כמעשה נקודתי אלא כעמדה נפשית. למשל כתב שם רש"י:
"כשהיו עוסקין בתורה לא היו מברכין לפניה … וכיון דלא מברכי גליא דעתייהו שאינה מתנה חשובה להם"
 
וביתר פירוט כתב הבן איש חי (בן יהוידע שם):
"היו רובם עוסקים בתורה כדי להתחכם בה במילי דעלמא ולכן לא היו מברכים עליה ברכה ראשונה של אֲשֶׁר קִדְּשָׁנוּ בְּמִצְוֹתָיו וְצִוָּנוּ עַל דִּבְרֵי תוֹרָה דאין להם חפץ להתקדש מקדושת התורה ורק לומדים אותה בשביל עסק הגשמי שלהם.
לזה אמר שֶׁלֹּא בֵּרְכוּ בַּתּוֹרָה תְּחִלָּה רצונו לומר לא היו מקפידים לברך ברכה ראשנה המורה על קדושת האדם מכח דברי תורה כי אין להם רצון שיתקדשו בה ולכן לא הועיל זכות תורה זו שלהם לדחות הפרענות כי לא היתה לשמה ולזה אמר עַל עָזְבָם אֶת תּוֹרָתִי דייקא רצונו לומר תורה לשמה המתייחסת אלי לשמי" 
ועוד.
לאור מקורות אלה אין פלא שצורמת לכן האפשרות של קריאה בתורה ללא ברכה. הרי התורה עבורכן היא חיבור לרצון ה' לשמו והבחירה לקרוא בה מגיעה מתוך השאיפה להתקדש.
אני רוצה לטעון שהאמת היא הפוכה – בעיני, הבחירה שלכן לקבל את ההלכה ולא לברך את ברכות התורה בקריאתכן היא ההיפך מ"עזבם את תורתי, שלא בירכו בתורה תחילה". אתן ניגשות לפעולה הדתית שלכן, קריאת התורה, מתוך כפיפות להלכה הפסוקה, גם במקום בו היא לא נוחה לכן. אתן בעצם מקבלות על עצמכן את המגבלה ההלכתית – שנשים לא נחשבות ציבור לעניין ברכות התורה – על אף שהיא לא טבעית עבורכן, כשאתן מתקבצות כציבור ומבקשות לעבור חויה רוחנית משותפת. ולמרות אי-הנוחות שבדבר, אתן מקבלות על עצמכן להקפיד על ההלכה כפי שפסקו רבותינו. זה בדיוק לקדש את מעשיכן ולקרוא עליהם שם שמיים.
אין בכך שום דבר שלילי.
 
קושי נוסף שהזכרת בשאלתך הוא תחושה של ריקנות. אכן, עלולה להיווצר תחושה של חוסר בעת שאתן קוראות בתורה ללא ברכה, המקום שאנו מאוד מורגלות בו של ברכה לפני מעשה משמעותי נשאר מיותם. לכן, הרבה מהחלופות שתיכף יובאו מעוצבות באופן שמזכיר את הברכות המוכרות: נשים רבות מרגישות בנוח להשתמש בחלופות שדומות למבנה המסורתי של עליה לתורה, ולהרוויח את החיבור הטבעי שכבר קיים כלפי מבנה זה. בדרך זו, החלופות שומרות על רצף וקשר אל המקור ונשענות על המסורת הארוכה והאיתנה שבה עם ישראל קורא בתורה.
 
וכעת לשאלה המעשית.
אכן, לפי ההלכה המקובלת, בקבוצת נשים אין לברך את ברכות העליה לתורה לפני ואחרי הקריאה ואין לומר "ברכו", כיוון שאלו ברכות הנאמרות רק במנין של עשרה גברים. 
נשים רבות בוחרות לקרוא בתורה בקבוצות נשים וכמוכן מחפשות חלופה לברכות. להלן מספר נוסחים שכבר נעשה בהם שימוש בקבוצות נשים שונות בעליה לתורה ללא ברכות. בנוסחים אלו השימוש בשם ה' לא גורם בעיה הלכתית, מכיון שהוא נאמר בתוך פסוקים שלמים שאמירתם כצורתם מותרת תמיד, ולא כברכה שאין לברך אותה. 
 
לפני הקריאה:
יש שאומרות לקהל "השם עמכן" והקהל משיב "יברכך השם".
העולה אומרת  "אָבִינוּ הָאָב הָרַחֲמָן. הַמְרַחֵם. רַחֵם עָלֵינוּ. וְתֵן בְּלִבֵּנוּ לְהָבִין וּלְהַשְׂכִּיל. לִשְׁמֹעַ. לִלְמֹד וּלְלַמֵּד. לִשְׁמֹר וְלַעֲשׂוֹת וּלְקַיֵּם אֶת כָּל דִּבְרֵי תַּלְמוּד תּוֹרָתֶךָ בְּאַהֲבָה. ברוך אתה אדונ-י למדני חוקיך" 
או
"והערב-נא אדנ-י א-להינו את דברי תורתך בפינו ובפי עמך בית ישראל, ונהיה אנחנו וצאצאינו וצאצאי עמך בית ישראל כלנו יודעי שמך ולומדי תורתך לשמה. ברוך אתה אדנ-י למדני חוקיך"
 
אחרי הקריאה אומרת-
"ברוך הוא א-להינו שבראנו לכבודו והבדילנו מן התועים וחיי עולם נטע בתוכנו; הוא יפתח ליבנו בתורתו וישם בליבנו אהבתו ויראתו ולעשות רצונו ולעבדו בלבב שלם. ברוך אדונ-י לעולם אמן ואמן".
או
"תּוֹרַת אדנ-י תְּמִימָה מְשִׁיבַת נָפֶשׁ. עֵדוּת אדנ-י נֶאֱמָנָה מַחְכִּימַת פֶּתִי. יְהִי רָצוֹן מִלְּפָנֶיךָ, אדנ-י אֱ-לֹהֵינוּ וֵאלֹהֵי אֲבוֹתֵינוּ, שֶׁתְּהֵא תּוֹרָתְךָ אֻמָּנוּתֵנו בָּעוֹלָם הַזֶּה וּתְהֵא עִמָּנוּ לָעוֹלָם הַבָּא".
 
נוסח חלופי לברכות ההפטרה:
לפני קריאת ההפטרה יש אומרות –
וְאַתָּה קָדוֹשׁ יוֹשֵׁב תְּהִלּוֹת יִשְׂרָאֵל אֲשֶׁר בָּחַר בִּנְבִיאִים טוֹבִים וְרָצָה בְדִבְרֵיהֶם הַנֶּאֱמָרִים בֶּאֱמֶת בּוֹרֵא נִיב שְׂפָתָיִם הַבּוֹחֵר בַּתּוֹרָה וּבְמֹשֶׁה עַבְדּוֹ, וּבְיִשְׂרָאֵל עַמּוֹ וּבִנְבִיאֵי הָאֱמֶת וְהַצֶּדֶק:
או – 
חִזְקוּ וְיַאֲמֵץ לְבַבְכֶם כָּל הַמְיַחֲלִים לַאדֹנָ-י. 
יְהִי רָצוֹן מִלְּפָנֶיךָ, הָאֵ-ל הָאוֹמֵר וְעוֹשֶׂה, הַגּוֹזֵר וּמְקַיֵּם, שֶׁנַּמְשִׁיךְ לִרְאוֹת עַיִן בְּעַיִן בְּבוֹא כָּל נְבוּאוֹת חוֹזֶיךָ,   מְנַחֲמֵי יִשְׂרָאֵל וּמְבַשְּׂרֵי שָׁלוֹם לְצִיּוֹן, כִּי נֶאֱמָנִים דְּבָרֶיךָ, וְדִבְרֵי נְבִיאֶיךָ אֱמֶת וָצֶדֶק.
 
ולאחר קריאת ההפטרה יש אומרות:
צוּר כָּל הָעוֹלָמִים, צַדִּיק בְּכָל הַדּוֹרוֹת, הָאֵל הַנֶּאֱמָן, הָאוֹמֵר וְעוֹשֶׂה, הַמְדַבֵּר וּמְקַיֵּם, שֶׁכָּל דְּבָרָיו אֱמֶת וָצֶדֶק. נֶאֱמָן אַתָּה הוּא מַלְכֵּנוּ וְנֶאֱמָנִים דְּבָרֶיךָ, וְדָבָר אֶחָד מִדְּבָרֶיךָ אָחוֹר לֹא יָשׁוּב רֵיקָם, כִּי מֶלֶךְ נֶאֱמָן וְרַחֲמָן אָתָּה, הַנֶּאֱמָן בְּכָל דְּבָרָיו:
רַחֵם עַל צִיּוֹן כִּי הִיא בֵּית חַיֵּינוּ, וְלַעֲלוּבַת נֶפֶשׁ תּוֹשִׁיעַ בִּמְהֵרָה בְיָמֵינוּ, כִּי אַתָּה מְשַׂמֵּחַ צִיּוֹן בְּבָנֶיהָ:
שַׂמְּחֵנוּ גּוֹאֲלֵנוּ בְּאֵלִיָּהוּ הַנָּבִיא עַבְדֶּךָ, וּבְמַלְכוּת בֵּית דָּוִד מְשִׁיחֶךָ, בִּמְהֵרָה יָבֹא וְיָגֵל לִבֵּנוּ. עַל כִּסְאוֹ לֹא יֵשֵׁב זָר וְלֹא יִנְחֲלוּ עוֹד אֲחֵרִים אֶת כְּבוֹדוֹ. כִּי בְשֵׁם קָדְשְׁךָ נִשְׁבַּעְתָּ לֹּו שֶׁלֹּא יִכְבֶּה נֵרוֹ לְעוֹלָם וָעֶד, כִּי אַתָּה מָגֵן דָּוִד:
בשבת:
עַל הַתּוֹרָה, וְעַל הָעֲבוֹדָה, וְעַל הַנְּבִיאִים, וְעַל יוֹם הַשַּׁבָּת הַזֶּה, שֶׁנָּתַתָּ לָּנוּ לִקְדֻשָּׁה וְלִמְנוּחָה, לְכָבוֹד וּלְתִפְאָרֶת: עַל הַכֹּל אֲנַחְנוּ מוֹדוֹת לָךְ וּמְבָרְכוֹת אוֹתָךְ, יִתְבָּרַךְ שִׁמְךָ בְּפִי כָּל חַי תָּמִיד לְעוֹלָם וָעֶד, כִּי אַתָּה מְקַדֵּשׁ הַשַּׁבָּת.
 
או –
כִּי עוֹד חָזוֹן לַמּוֹעֵד וְיָפֵחַ לַקֵּץ וְלֹא יְכַזֵּב אִם יִתְמַהְמַהּ חַכֵּה לוֹ כִּי בֹא יָבֹא לֹא יְאַחֵר.
אָנָּא אֵ-ל אֱלֹהֵי הָרוּחוֹת לְכָל בָּשָׂר, רוּחַ הַעֲרֶה מִמְּרוֹמִים עַל לוֹמְדֵי תּוֹרָתְךָ וְעַל כְּמֵהֵי יִשְׁעֶךָ, וְקַיֵּם בָּנוּ דִּבְרֵי נְבִיאֲךָ: אֶשְׁפּוֹךְ אֶת רוּחִי עַל כָּל בָּשָׂר וְנִבְּאוּ בְּנֵיכֶם וּבְנֹתֵיכֶם.
 
מאחלת לכן הרבה תפילות וקריאות משמעותיות בתורה, שיקויים בכן "עץ חיים היא ותומכיה מאושר".### שאלה  
 תשובות מאת: הרבנית רחל קרן
 
שלום רב,
הייתי רוצה לארגן לבתי קריאה בתורה ועליה לתורה לכבוד בת המצוה שלה במניין נשי בבית הכנסת שלנו (ספרדי) מה הן ההנחיות ההלכתיות לגבי עליה לנשים לתורה במניין נשי בעניין ברכות והאם יש עניין עם של טהרה/נידה.
תודה רבה על פועלכן
 . ### תשובה  
 שלום רב לך, וברכות לרגל בת המצווה של בתך. 
יפה ומשמח מאד שבתך תחגוג את כניסתה לעול תורה ומצוות מתוך לימוד וקריאה בתורה. 
ניתן בהחלט לקיים קריאה בתורה בקבוצת נשים בלבד. התפיסה המקובלת היא שבקבוצה כזו אין לברך את ברכות העליה לתורה לפני ואחרי הקריאה ואין לומר "ברכו", כיוון שעל פי ההבנה הפשוטה של ההלכה אלו ברכות הנאמרות רק במנין של עשרה גברים. 
יש נוהגות להחליף את הברכות ואת "ברכו" באמירת חלופות שאינן מזקיקות מניין, ראי מספר אפשרויות כאן.
אין בעיה של נידה בקריאת התורה- מותר לאישה נידה לגעת בספר תורה ולקרוא בו, שכן הספר לא מקבל טומאה כלל. יש נשים הנוהגות להמנע מלגעת בספר התורה בזמן נידתן, אולם זהו מנהג שלא נקבע להלכה.
בנספח מצורפות הנחיות לעליות לתורה, והנחיות לשימוש בספר תורה שחשוב לעבור עליהן. 
מאחר וציינת שאת רוצה לקיים את האירוע בתוך הכנסת של הקהילה שלך, חשוב גם להתייחס למה מקובל בקהילה ואם הקריאה היא מהלך חדש שעלול לעורר התנגדות נכון לקחת זאת בחשבון ולמצוא את הדרך לשוחח ולהסביר את הרצון ואת היסוד ההלכתי בדרכי נעם. 
 
הרחבה
א. אופן העליה והברכות:
עלייה לתורה במניין כוללת אמירת "ברכו את ה' המבורך" אליה מגיב הקהל באמירת "ברוך ה' המבורך לעולם ועד", ברכת "אשר בחר בנו מכל העמים" הנאמרת על ידי העולה לפני תחילת הקריאה, וברכת "אשר נתן לנו תורת אמת וחיי עולם נטע בתוכנו" בסיום הקריאה. 
במשנה מסכת מגילה (דף כ"ח עמ' ב') נמנית קריאת התורה בתוך רשימת הדברים הזוקקים מנין, כשהפסיקה המקובלת היא שמניין הוא עשרה גברים, והתכנסות של נשים אינה נחשבת מניין מבחינה הלכתית. 
העובדה שלא מקובל להחשיב קבוצת נשים כמניין הלכתי אינה מונעת מהן לקרוא בתורה, אולם היא משפיעה על היכולת לברך את ברכות העליה לתורה: הפוסקים לאורך הדורות הבינו ש"ברכו" נאמר רק במניין, וגם ברכות העליה לתורה, שהן אמנם ברכות שבח, תוקנו במקור למעמד של קריאת התורה בציבור.
כך נאמר בשולחן ערוך:
"אפילו ברך ברכת התורה לעצמו ותכף קראוהו לקרות בתורה צריך לחזור ולברך אשר בחר בנו כשקורא בתורה דמשום כבוד התורה נתקנה כשקורא בצבור" (אורח חיים קל"ט).
לכן, לא ניתן לומר "ברכו" בעלייה לתורה בקבוצת נשים, והפסיקה המקובלת כיום היא שהן נמנעות גם גם מאמירת ברכת "אשר בחר בנו". כיוון שהמציאות בה נשים קוראות בתורה כ"קהל לעצמן" היא חדשה, טרם התבססה פסיקה מספקת בנושא. למרות זאת, יש מקומות בהם נוהגות הנשים לברך לפני הקריאה את ברכת "אשר בחר בנו" בשל היותה ברכת שבח (צירפנו לתשובה זו נספח מאת הרבנית רחל קרן בו מוסברת גישה זה) ויש מקומות בהם נמנעות מכך מחשש לברכה לבטלה. כמו כן, הברכה שלאחר העלייה לתורה נועדה גם היא לאמירה רק בציבור, וכן ברכות ההפטרה, ולכן בקבוצת נשים ההפטרה נקראת ללא ברכה לפניה וללא הברכות שאחריה. גם כאן, קיימים נוסחים חלופיים.
הזמנת האישה העולה בתורה נעשית עם שמה ושם אמה/הוריה ("תעמוד פלונית בת פלוני ופלונית") ומספר העלייה ("ראשונה"). אחרי קריאת העלייה ואחרי שהגבאית מזמינה את העולה הבאה, היא אומרת "מי שבירך" לעולה המסיימת. אפשר ורצוי לשמח את בת המצוה ומשפחתה באמירת "מי שבירך" בין העליות, בשירה ובזריקת סוכריות. אפשר להשתמש בנוסח הכתוב בסידור ואפשר לכתוב "מי שבירך" משלכן. 
 
ב. התנהלות עם ספר התורה: "ספר כשר – נוהגין בו קדושה יתירה וכבוד גדול"
כבודו וקדושתו של ספר תורה מחייבים שיטולטל מעט ככל האפשר, ובמצב הרצוי מקומו הוא קבוע והרוצים לקרוא בו באים אליו. אולם, במציאות בה לקבוצה הרוצה לקרוא אין ספר קבוע, הפתרון הוא לייצר מצב "קבוע למחצה" – להשהות את הספר לפרק זמן משמעותי במקום בו קוראים. פרק זמן זה נקבע להלכה כשלושה ימים, כלומר שני לילות ומעט מן היום שלפניהם והיום שאחריהם. בימים האלה הספר צריך להיות בתוך ארון מכובד ושמור היטב.
את העברת הספר עושים במידת האפשר בליווי של יותר מאדם אחד, ואם מסיעים אותו במכונית רצוי שהמלווה תחזיק את הספר בדרך. אם אין אפשרות כזו, מניחים את הספר עטוף בבד על אחד המושבים, ורק אם אין אפשרות גם לכך – עוטפים אותו היטב ומניחים בתא המטען. בהליכה בדרך, מי שרואה את הספר צריך לעמוד לכבודו. רצוי לקחת את הספר כשהוא עטוף בבד מעל המעיל. 
אחסון הספר יהיה בתוך ארון סגור שמונח על הגבהה של עשרה טפחים ולא על הרצפה. אם אין ארון – יש להקפיד שהספר יהיה עטוף כל העת בבד נוסף על גבי המעיל (וכמובן גם לשמור היטב מפני גניבות או פגיעות). בהגיע זמן הוצאת הספר, נהוג שהקהל נעמד עם פתיחת הארון (או הסרת הבד המכסה), ומי שרוצה בכך ניגשת לנשק את מעיל הספר או מלווה אותו בהליכה עד להנחתו על הבמה. אין לשבת בשעה שהספר עובר, אלא רק כאשר הונח על הבמה המוגבהת לפחות עשרה טפחים. הקראה תיעשה בפרישת הספר על הבמה, בלי לגעת בגוויל עצמו, אלא באמצעות מטפחת. ב"עצי החיים" אין בעיה לגעת. 
בנוכחות ספר התורה ובזמן הקריאה יש להקפיד על התנהגות מכובדת, לבוש צנוע ומכובד, להתנהג בכובד ראש, ולהמנע מהתנהגויות כגון יריקה או גילוי ערווה. על הספר להיות סגור ומכוסה כל הזמן, מלבד כאשר ממש קוראות בו או מגביהות אותו להראות לקהל.
במידה וצריך לקרוא שתי פרשיות – כגון בשבת ראש חודש וכדומה – עדיף במידת האפשר להביא מראש שני ספרים מאשר לגלול את הספר מפרשיה לפרשיה כשהקהל ממתין.
בשום מצב אין לגעת בגויל התורה עצמו, וגם בעת הקריאה משתמשות ב"אצבע" למעקב בספר; כמו כן, יש לכסות את הספר בין עליה לעליה כך שלא יהיה חשוף כאשר אין קוראות בו. הקוראת והעולה אוחזות ב"עצי החיים" בעת הקריאה. בכל זמן יש שלוש נשים ליד הספר: העולה, הקוראת והגבאית; ואפשר שהעולה תהיה גם הקוראת. גם העולה הקודמת נשארת לצד הספר עד תום העלייה שאחריה, ונהוג שנמצאת אישה נוספת שתפקידה לעקוב עם חומש אחרי הקריאה ולתקן שגיאות אם נופלות כאלה. בהגבהת ספר התורה נהוג ששתי נשים מגביהות יחד, אחת מכל צד, בגלל כובד הספר.
 
ג. נידה בקריאת התורה
לשאלתך ביחס לאפשרות להשתתף בזמן נידה או שבעה נקיים, פוסק השולחן ערוך: 
"כל הטמאים אפילו נדות מותרים לאחוז בספר תורה והוא שלא יהיו ידיהם מטונפות או מלוכלכות" (יורה דעה, סימן רפב סעיף ט).
מדבריו עולה כי אין איסור על נידה לגעת בספר תורה ולקרוא בו, לפי הכלל "שאין דברי תורה מקבלים טומאה". הרמ"א ציין שהיו שאסרו זאת, אולם הלכה לא כמותם; יחד עם זאת, הוא מעיד על נשים בנות זמנו שנוהגות להימנע מקירבה לספר תורה בימי המחזור שלהן. עדויות לנוהג כזה או נוהגים דומים נוכל למצוא גם בכתבי פוסקים ספרדים, אולם אלו מנהגים שלא נפסקו להלכה מחייבת. עשויות להיות נשים שנמנעות מהתבוננות בכתב או בנגיעה בספר תורה בעת נידתן, ולכן חשוב התיאום מראש עם נשים לפני הזמנתן לעלות לתורה כדי למנוע חיכוך ואי נעימות.
 
ד. נוכחות בני משפחה גברים
מאחר והקריאה נעשית בנוכחות קהל נשים, חשוב לתת את הדעת גם על הגברים במשפחה, קרוביה של כלת השמחה: אב, סבים, אחים, דודים. ניתן להציע להם להצטרף לקריאה מאחורי מחיצה, ואף לזרוק סוכריות. 
 
מאחלות לך ולבתך המון מזל טוב, שתזכו לרוב נחת ושמחה, ושמאור התורה ילווה את בתך תמיד!
 
נספח – מאת הרבנית רחל קרן:
שלום רב לך
ישנן דעות שונות בין פוסקי ופוסקות הלכה בדורנו ביחס לנשים העולות לתורה – אם וכיצד תברכנה. אציג את הדעה לפיה נשים יכולות לברך בעלייה לתורה בקבוצת נשים ואסביר אותה:
במשנה מסכת מגילה נמנית קריאת התורה בתוך רשימת הדברים הזוקקים מנין, כשההנחה המקובלת היא שמנין הוא – עשרה גברים, אולם ביחס לקריאה בתורה ניתן להבין שנשים הן חלק מהציבור הקורא בתורה, מהנאמר בברייתא (מגילה כג, א): "הכל עולים למניין שבעה (=העולים לתורה בקריאה בשבת), אפילו נשים ואפילו קטנים". הנשים נחשבות כחלק מהציבור המתאסף לקריאה בתורה, בהיותן חלק מעם ה' מקבל התורה מסיני. ולא רק מניין של גברים. 
לשיטת "מגן אברהם"  (על שולחן ערוך, אורח חיים, סימן רפב סעיף ג) חל חיוב על נשים לשמוע את קריאת התורה:
משמע מכאן דאשה חייבת לשמוע קריאת התורה, ואע"פ שנתקנה משום תלמוד תורה ונשים אינן חייבות בתלמוד תורה, מכל מקום מצווה לשמוע כמו מצוות הקהל שהנשים והטף חייבים בה… ומיהו [=אבל] יש לומר דאף על פי שאינן חייבות, עולות למניין.
ומכאן, כשם שנשים שלומדות תורה, מברכות את ברכות התורה בברכות השחר בנוסחן המלא: "אשר בחר בנו מכל העמים…" בשם ובמלכות (אף על פי שנשים פטורות מלימוד תורה), כך נשים שקוראות בתורה תברכנה את אותה ברכה במלואה לפני הקריאה. 
וכך גם תברכנה את הברכה בסיום העליה: "אשר נתן לנו תורת אמת וחיי עולם נטע בתוכנו" בשם ובמלכות. 
ברכות אלו אינן ברכות על המצוות. בברכות המצוות דעת הפסיקה הספרדית כפי שכתובה בשולחן ערוך היא, שנשים לא תברכנה כשהן מקיימות מצווה שהן פטורות ממנה. למשל: לא תברכנה על הלולב. הפוסקים האשכנזים חייבו את הנשים לברך כשהן מקיימות את המצווה.
ברכות התורה הן ברכות שבח לקב"ה על בחירתו בנו ועל נתינת התורה, ובברכות השבח אין משמעות לחיוב או לפטור ממצוות. 
 
ביחס לקריאה לציבור: "ברכו את ה' המבורך" הנאמרת על ידי העולה לפני הברכה – "ברכו" נאמרת כקריאה של שליח הציבור לקהל רק כשיש מניין גברים, ולפי ההבנה המקובלת לכך מתייחסת המשנה בקביעה "אין פורסים על שמע בפחות מעשרה" (מגילה ד', ג'), ולכן לא נאמרת בקריאת תורה של נשים.
אם כך – בקריאת התורה שתקיימו לכבוד כניסת בתך לעול תורה ומצוות, תברכו על הקריאה לפניה ואחריה כמו בקריאה במניין, אך לא תאמרו "ברכו".### שאלה  
 . ### תשובה  
 יש מן הנחת יסוד כזאת באמונה שלנו שה' הוא יודע כל ואפילו יודע את העתיד, אך למען האמת יש כמה מקרים בתורה שבהם יותר הגיוני אילו ה' לא יודע כל, הדוגמאות שלדעתי זה מוצג בצורה הכי ברורה בהן הם בחטא עץ הדעת (איכה?) וברצח הבל (אי הבל אחיך) אך כל הפרשנים מתייחסים לזה כמשל, או הזדמנות לאדם לפעול בעצמו ולתקן את מעשיו.
האם יש בתורה ביסוס לכך שה' הוא יודע כל ועתיד או שזו יכולת שאנחנו סיגלנו לה', ואם כן למה? ואשמח לדעת מאיזו תקופה באות הנחות היסוד האלה? מכיוון שנראה שאלו כבר הנחות שטבועות באמונתו של רש"י, האם גם האמוראים חשבו כך? והאם זה כל כך מופרך שכפי שאנו נוצרנו בדמות אלוהים, וישנן תכונות אלוהיות שצילן מובע אצלינו בני האדם, שגם העולם נוצר בהתאם ליכולותיו של ה', ואולי אנו חווים רק צל צילו של יכולותיו, אבל שהוא מוגבל בדרך כל שהיא על ידי הזמן או הידע, ויצר את העולם כך בכוונה שמגבלותיו יובעו? (אני יודעת שמגבלה זו מילה קשה אך לא הצלחתי למצוא מילה מתאימה יותר)
 
תשובה
שלום לך ותודה על השאלה המעניינת,
אם הבנתי נכון שאלתך מתחלקת למספר חלקים:
א.      שאלה מחשבתית היסטורית המבקשת ציר זמן: מה מקור הקביעה שהקב"ה יודע כל?
ב.      שאלה פרשנית על התורה: כיצד זה מתיישב עם פסוקים בהם נראה לכאורה שאינו יודע פרט מסוים?
ג.       שאלה פילוסופית: האם ייתכן לומר כי הקב"ה מוגבל, מתוך כך שהעולם שברא מוגבל?
אנסה להשיב בקצרה על כל החלקים, אך ראשית אבקש להתייחס להגדרתך את השאלה כ"שאלה אמונית". זו בהחלט שאלה פילוסופית-לוגית, היסטורית ואף פרשנית.  אשרייך שאת שואלת וחוקרת, אך ייתכן כי חלק מהיותנו מאמינים הוא גם לא להבין, לשחרר את הצורך האנושי לסדר ולתייג את הא-לוהות בשפת בני אדם, ולתת מקום בחוויה הדתית שלנו ל"עֲרָפֶל אֲשֶׁר שָׁם הָאֱ-לֹהִים".
 
א.   מה מקור הקביעה שהקב"ה יודע כל?
מקריאה בפשט התנ"ך נראה שהקב"ה משגיח על העולם, רואה הכל, יודע הכל ותופס בו-זמנית את העבר, ההווה אמירה שלהיות מאמין פירושו לשחרר – שזה לא נוגד את הדרישה לחקור וללמוד. כי זה בעצם מוהעתיד. אדגים רק במספר פסוקים, אך יש עוד רבים.
      בְּכָל מָקוֹם עֵינֵי ה' מְשׁוֹטְטוֹת בְּכָל הָאָרֶץ צוֹפוֹת רָעִים וְטוֹבִים (משלי טו)
      מַגִּיד מֵרֵאשִׁית אַחֲרִית וּמִקֶּדֶם אֲשֶׁר לֹא נַעֲשׂוּ אֹמֵר עֲצָתִי תָקוּם וְכָל חֶפְצִי אֶעֱשֶׂה (ישעיה מו)
      מִי פָעַל וְעָשָׂה קֹרֵא הַדֹּרוֹת מֵרֹאשׁ אֲנִי ה' רִאשׁוֹן וְאֶת אַחֲרֹנִים אֲנִי הוּא (ישעיהו מא)
      הֲנֹטַע אֹזֶן הֲלֹא יִשְׁמָע, אִם יֹצֵר עַיִן הֲלֹא יַבִּיט, הֲיֹסֵר גּוֹיִם הֲלֹא יוֹכִיחַ, הַמְלַמֵּד אָדָם דָּעַת. ה' יֹדֵעַ מַחְשְׁבוֹת אָדָם… (תהילים צד)
      אַתָּה יָדַעְתָּ שִׁבְתִּי וְקוּמִי בַּנְתָּה לְרֵעִי מֵרָחוֹק, אָרְחִי וְרִבְעִי זֵרִיתָ וְכָל דְּרָכַי הִסְכַּנְתָּה, כִּי אֵין מִלָּה בִּלְשׁוֹנִי הֵן ה' יָדַעְתָּ כֻלָּהּ… לֹא נִכְחַד עָצְמִי מִמֶּךָּ אֲשֶׁר עֻשֵּׂיתִי בַסֵּתֶר רֻקַּמְתִּי בְּתַחְתִּיּוֹת אָרֶץ (תהילים קלט)
בתקופת התנאים אנו מוצאים את הניסוח המפורסם של ר' עקיבא: "הכל צפוי והרשות נתונה" (אבות ג, טו). ניתן להבין זאת בשני אופנים – או "הכל צפוי" = הכל נראה, כלומר הקב"ה מנקודת תצפיתו משגיח על המציאות. כך פירש ר' עובדיה מברטנורא וזה מתאים למשנה אחרת באבות: "דע מה למעלה ממך, עין רואה ואוזן שומעת, וכל מעשיך בספר נכתבים" (אבות ב, א). או "הכל צפוי" = העתיד ידוע מראש, ואף על פי כן ניתנת לאדם בחירה חופשית כיצד לפעול – "והרשות נתונה".  
גם במדרשי האמוראים ניתן למצוא עיסוק בשאלת הידיעה הא-לוהית את העתיד להתרחש, כמו למשל בויכוח הבא:
  "אפיקורס אחד שאל את רבי יהושע בן קרחה אמר לו: אין אתם אומרים שהקדוש ברוך הוא רואה את הנולד?! אמר לו: הן. והא כתיב ויתעצב אל לבו?! אמר לו: נולד לך בן זכר מימיך? אמר לו: הן. אמר לו: מה עשית? אמר לו: שמחתי ושימחתי את הכל. אמר לו: ולא היית יודע שסופו למות?! אמר לו: בשעת חדוותא חדוותא, בשעת אבלה אבלה. אמר לו: כך מעשה לפני הקב"ה". (בראשית רבה כז, ד)
במדרש זה יש קריאה לעולם להתנהל, למרות ידיעת העתיד, ולא לתת לה לשבש את המהלכים הטבעיים. כך מסביר ר' יהושע בן קרחה גם את מהלכי האל, שאין סתירה בין ידיעתו לבין תגובתו למציאות כשמתרחשת.
בימי הביניים רווחה מגמה לנסח "עיקרי אמונה" –  תפיסות דתיות יסודיות המחייבות יהודי מאמין והופכות אותו לחלק מכלל ישראל. בראש מוני העיקרים עומד הרמב"ם אשר קבע י"ג עיקרי אמונה, ובהם העיקר העשירי העוסק בהשגחה הפרטית על כל בני האדם:
  "שהוא יתעלה יודע מעשי בני האדם ואינו מזניחם, ולא כדעת מי שאמר: "עזב ה' את הארץ", אלא כמו שאמר: "גדול העצה ורב העליליה אשר עיניך פקוחות על כל דרכי בני אדם", ואמר: "וירא ה' כי רבה רעת האדם בארץ", ואמר: "זעקת סדום ועמורה כי רבה" וזה יורה היסוד העשירי". (הקדמת הרמב"ם לפרק חלק)
עיקר אמונה זה מנוסח בפיוט "יגדל א-לוהים חי" בשורה – צוֹפֶה וְיוֹדֵעַ סְתָרֵינוּ מַבִּיט לְסוֹף דָּבָר בְּקַדְמָתוֹ. הוא כולל את שתי הפנים של ידיעת האל שראינו עד כה ואת שתי המשמעויות של "הכל צפוי" – ידיעת הפרטים וצפיית העתיד. כלומר, ידיעת האל כוללת גם את ההשגחה הפרטית וידיעת מחשבות הלב הנסתרות, וגם את בו-הזמניות של ציר הזמן, הכוללת ידיעת אחרית מראשית.
 
ב.   איך מיישבים פסוקים בהם האל לכאורה לא יודע?
ציינת שתי דוגמאות בהן נראה שהקב"ה שואל שאלה את האדם ("אַיֶּכָּה" לאדם הראשון ו"אֵי הֶבֶל אָחִיךָ" לקין), ולכאורה ניתן להסיק שאינו יודע את התשובה. רוב הפרשנים הולכים בדרכו של רש"י, שזו שאלה רטורית שנועדה לפתוח בשיחה, למנוע בהלה וליצור מהלך שיח חינוכי שיוביל להכרה בחטא:
  "אַיֶּכָּה?" – יודע היה היכן הוא, אלא ליכנס עמו בדברים, שלא יהא נבהל להשיב אם יענישהו פתאום. וכן בקין אמר לו: "אי הבל אחיך" וכן בבלעם: "מי האנשים האלה עמך", ליכנס עמו בדברים…" (רש"י על בראשית ג, ט)  
הרד"ק מציע שקיים הבדל בין הבנת דרכי האל של אדם ושל קין, לפי תשובותיהם. קין מנסה להכחיש, כי הוא חושב שהקב"ה מוגבל בידיעתו, אבל אדם מתחבא רק מפני הבושה, אך אין לו ספק שמעשיו גלויים וידועים לפניו:
  "כי יודע היה כי האל יודע כל דברי בני אדם. ואף על פי שפתח לו בלשון מסופק, ואמר לו "איכה", ידע כי הכל גלוי לפניו יתברך, והשאלה לא היתה אלא לפתיחת הדברים, ולא התחבא אלא מפני הבשת". (רד"ק על בראשית ד, ט)
הרלב"ג אף מדגיש שרצתה התורה ללמדנו עקרון משפטי: "שלא ישפוט השופט בדבר אם לא אִמֵת העניין קודם זה עם הנשפט אתו".
ראינו שדרך ביטוי זו של פתיחה רטורית של הקב"ה בשיחה עם בני אדם חוזרת במספר מקומות בתנ"ך וניתן ללמוד ממנה ערכים חינוכיים על תקשורת אנושית, חינוך ומשפט אמת. התורה פונה לבני אדם ומדברת בלשון בני אדם ואין בכך שום אמירה או השלכה על היקף ידיעתו של האל.
 
ג.    האם הקב"ה מוגבל מתוך כך שהעולם שברא מוגבל?
לשאלה הפילוסופית הגדולה הזו לא נוכל להיכנס במסגרת זו, רק נרמוז שיש גישות שונות כלפי הפער הקשה לתפיסה, על פיו האינסוף ברא עולם שהוא סופי, והאל הבלתי מוגבל יצר אדם בצלמו, ואף על פי כן הוא מוגבל.
הרמב"ם למשל רצה להגן על האל מלהיכנס לשפה אנושית מצמצמת, שבה אפשר להשתמש באותו כינוי כלפי אדם וכלפי האל ולכן אימץ את תורת התארים השליליים, על פיה הדבר היחיד שניתן לומר על האל הוא מה הוא אינו. כל אמירה חיובית עליו רק מקטינה, פוגעת באינסופיות שלו וממש נדמית ככפירה: 
  "הנה כבר התבאר לך, כי כל אשר התבאר לך במופת שלילת דבר אחד ממנו – תהיה יותר שלם, וכל אשר תחיב לו דבר מוסף – תהיה מדמה ותרחק מידיעת אמיתתו… והמפולג שנאמר בזה הענין אמרו ב׳תִּלִּים׳: ״לך דומיה תהילה״ – פרושו: השתיקה אצלך היא השבח." (מורה נבוכים, חלק א, נט, תרגום אבן תיבון)
מן הצד השני, בקבלת האר"י התפתחה תורת הצמצום. לפיה האל האינסופי היה צריך לצמצם את עצמו על מנת לפנות חלל פנוי שבו יוכל העולם להתהוות. כפי שניסח זאת ר' חיים ויטאל, תלמיד מובהק של האר"י:
  "דע כי טרם שנאצלו הנאצלים ונבראו הנבראים היה אור עליון פשוט ממלא את כל המציאות ולא היה מקום פנוי בבחינת אוויר ריקני וחלל, אלא הכול היה ממולא מן האור הפשוט ההוא…והנה אז צמצם את עצמו אין-סוף בנקודה האמצעית אשר בו באמצע ממש, וצמצם האור ההוא ונתרחק אל סביבות הנקודה האמצעית ואז נשאר מקום פנוי ואוויר וחלל ריקני. ואז המשיך מהאור אין-סוף קו אחד ישר ובמקום החלל הוא האציל וברא ויצר ועשה את כל העולמות כולם". (עץ החיים, א,א)
חלק זה בשאלתך מנכיח את הפער האינסופי והבלתי ניתן לתיווך בינינו לבין האל יתברך, וכדי שנוכל להתחיל לחשוב עליו, צד אחד צריך לכאורה להתקרב לשני. לפי הרמב"ם אנחנו צריכים להגביל את השפה האנושית כדי לא להגביל את הא-לוהות, ולפי הקבלה הא-לוהות היא שעוברת תהליך של צמצום, כדי לאפשר את קיומנו.
לסיכום, אני מקווה שהצלחתי לעשות ולו מעט סדר בשאלות, ובוודאי יש להרחיב עוד הרבה בכל אחת מהן. מאחלת שנצליח לפתוח פתח לפרדוכס הדתי הבסיסי בעולמנו – לחוויה אינטימית של "וַאֲנִי קִרֲבַת אֱלֹהִים לִי טוֹב", כלפי אל שהוא נשגב, כל-יכול ואינסופי – "פְּלִיאָה דַעַת מִמֶּנִּי, נִשְׂגְּבָה לֹא אוּכַל לָהּ".
תמר
 ### שאלה  
 . ### תשובה  
 בית
אודות
הרבניות
שאלות ותשובות
יש לי שאלה
תרומות
תפריט
 
טהרה
כשרות
מועדים
קהילה
שבת
תפילה וברכות### שאלה  
 שלום כבוד הרבנית
חבר שלי ואני לצערי לא שומרים נגיעה, אנחנו בהשתדלות גדולה ויודעים את עמדת ההלכה לגבי שמירת נגיעה ושואפים לשם. חשוב לנו מאוד לא לקיים יחסים לפני החתונה. נשמח שתעזרי לנו לדעת מה התורה מגדירה בתור "יחסים", כדי שבעזרת ה' נצליח לשמור את עצמינו מזה.. ### תשובה  
 שלום לך – תודה על השאלה הכנה. יישר כחכם על המאמץ לברר את עמדת ההלכה במקום להתעלם ממנה, ועל הנכונות לחיות במורכבות כאשר יש דברים שאתם לא שומרים אך עדיין בוחרים לשים גבול ולשמר מה שאפשר מבחינה הלכתית. יש בתהליך בחירת הגבולות חשיבות רבה מבחינה דתית, והגבולות יכולים גם להשתנות עם הזמן (כלומר, זה שהיום בחרתם לשים את הגבול בקיום יחסים, לא אומר שמחר לא תוכלו לשים את הגבול בשלב מוקדם יותר).
לגבי שאלתך, מה ההלכה מגדירה כקיום יחסים, אסביר: ישנן כמה רמות של איסור כאשר מדובר במגע בין גבר ואישה אשר לא-נשואים וכאשר האשה נחשבת "נידה" מכיון  שלא טבלה במקווה (ראי בהרחבות). אסביר מהו קיום היחסים שיש בו עבירה על איסור הכרת – העונש החמור מהתורה על עבירה זו, למי שמקיים יחסים עם אישה "נידה" (עונש כרת ניתן גם לגבר וגם לאישה). בימינו, נשים רווקות לא טובלות, ולכן כל אישה רווקה היא תמיד בגדר "נידה", אף כשהיא אינה בזמן מחזור, כיוון שהטבילה נחוצה כדי לטהר את האישה מנידתה. 
הרמב"ם בהלכות איסורי ביאה (ראי בהרחבות) מסביר שקיום יחסים מוגדר כחדירה וגינלית או אנאלית, אפילו אם הגבר לא מוציא זרע. איש ואישה עוברים על איסור הכרת ברגע החדירה עצמה, או לנרתיק או לפי הטבעת, אפילו אם עוצרים מיד אחרי זה (אקט זה של תחילת חדירה נקראת "העראה" בשפה הלכתית, והוא הרגע שמוגדר כקיום יחסים). מבחינה הלכתית אין איסור כרת ב"מין אוראלי" והוא אינו נחשב לקיום יחסים מלאים וכך גם אוננות משותפת אינה נחשבת קיום יחסים מלאים. אמנם, בשני מעשים אלה, אכן עוברים על איסור דאורייתא (לדעת הרמב"ם, ולדעת הרמב"ן עוברים על איסור דרבנן), שזה דבר חמור מאוד, אבל לדעת כולם אין כאן איסור כרת. 
חשוב לי להוסיף כאן מילה: מכיוון שמדובר בשאלה מקוונת קצרה, ואני לא מכירה אותך, ניסיתי לענות רק על השאלה ששאלת. משום כך, יתכן שהתשובה יצאה טכנית מידי עבורך, ובכל זאת אתם מחפשים יותר הכוונה בקביעת גבולות בכלל (ולא רק גבול אחד קיצוני), או הכוונה בצד הרעיוני-משמעותי של ההלכה. במקרה ואתם רוצים התייחסות רחבה יותר תמיד תוכלי לחזור אלינו ונשמח לעזור.
בע"ה אני מאחלת לך שתזכי בזמנו ובעתו לטבילת מצווה שלפני החתונה, טבילה שמביאה איתה הזדמנות להתחיל מחדש את הקשר בינך לבין אישך ולאפיין אותו בשמירת הלכה מלאה בשלב הבא בחייכם אחרי החתונה. אמנם זה ניסיון גדול לשמור על הלכות נידה כיום, עדיין זה שונה מהתקופה שלפני החתונה כאשר הכל אסור כל הזמן ויש בכך אתגר גדול במיוחד. אחרי החתונה את ואישך תתמודדו עם זמנים שאתם אסורים זה לזו, אבל יהיו גם זמנים בו אתם מותרים, ובע"ה בכך – בידע שיש זמן של היתר – תצליחו לעמוד בניסיון של זמני האיסור. 
בברכת חנוכה שמח,
הרבנית ג'ני רוזנפלד
 
הרחבות:
רמב״ם משנה תורה הל׳ איסורי ביאה
א:י – המכניס ראש העטרה בלבד הוא הנקרא מערה מלשון את מקורה הערה, והמכניס כל האבר הוא הנקרא גומר, ובכל הביאות האסורות אחד המערה ואחד הגומר ואף על פי שלא הוציא שכבת זרע ואף ע"פ שפירש ולא גמר כיון שהכניס ראש העטרה נתחייבו שניהם מיתת ב"ד או כרת או מלקות או מכת מרדות, (ואחד הבא על הערוה כדרכה ואחד הבא עליה שלא כדרכה) משיערה בה יתחייבו שניהן מיתה או כרת או מלקות או מכת מרדות בין שהיו שוכבין בין שהיו עומדים על הכנסת העטרה הוא החיוב.
א:יא – כל הבא ביאה אסורה בלא קישוי, אלא שהיה האבר שלו מדולדל כמו אבר המתים כגון החולים, או מי שנולד כך כגון סריס חמה אף על פי שהכניס את האבר בידו אינו חייב לא כרת ולא מלקות ואין צריך לומר מיתה, שאין זו ביאה, אבל פוסל הוא מן התרומה וב"ד מכין את שניהם מכת מרדות.
ד:א – הַנִּדָה הֲרֵי הִיא כִּשְׁאָר כָּל הָעֲרָיוֹת. הַמְעָרֶה בָּהּ [בֵּין כְּדַרְכָּהּ בֵּין שֶׁלֹּא כְּדַרְכָּהּ] חַיָּב כָּרֵת…
ד:ג – בַּמֶּה דְּבָרִים אֲמוּרִים שֶׁהַטֻּמְאָה תְּלוּיָה בְּיָמִים בְּשֶׁטָּבְלָה בְּמֵי מִקְוֶה אַחַר הַיָּמִים הַסְּפוּרִים. אֲבָל נִדָּה וְזָבָה וְיוֹלֶדֶת שֶׁלֹּא טָבְלוּ בְּמֵי מִקְוֶה הַבָּא עַל אַחַת מֵהֶן אֲפִלּוּ אַחַר כַּמָּה שָׁנִים חַיָּב כָּרֵת. שֶׁבְּיָמִים וּטְבִילָה תָּלָה הַכָּתוּב שֶׁנֶּאֱמַר (ויקרא טו יח) "וְרַחֲצוּ בַמַּיִם" זֶה בִּנְיַן אָב לְכָל טָמֵא שֶׁהוּא בְּטֻמְאָתוֹ עַד שֶׁיִּטְבּל:
כא:א – כָּל הַבָּא עַל עֶרְוָה מִן הָעֲרָיוֹת דֶּרֶךְ אֵיבָרִים אוֹ שֶׁחִבֵּק וְנִשֵּׁק דֶּרֶךְ תַּאֲוָה וְנֶהֱנָה בְּקֵרוּב בָּשָׂר הֲרֵי זֶה לוֹקֶה מִן הַתּוֹרָה. שֶׁנֶּאֱמַר (ויקרא יח ל) "לְבִלְתִּי עֲשׂוֹת מֵחֻקּוֹת הַתּוֹעֵבֹת" וְגוֹ'. וְנֶאֱמַר (ויקרא יח ו) "לֹא תִקְרְבוּ לְגַלּוֹת עֶרְוָה". כְּלוֹמַר לֹא תִּקְרְבוּ לִדְבָרִים הַמְּבִיאִין לִידֵי גִּלּוּי עֶרְוָה:
 ### שאלה  
 היי, גדלתי בבית ובחברה דתית. אני כרגע לומדת במדרשה, נהנית מזה ונכנסת לעומק התורה. אבל בגלל הלימודים עלתה לי שאלה- יש המון סתירות בתורה, במפרשים, בגמרא וכ'ו. איך אפשר להאמין שכל זה אמיתי אם יש כל כך הרבה סתירות?? מה האמת?? (לדוגמה, לבריאת העולם יש כ"כ הרבה פירושים, איך אפשר להאמין שהוא באמת נברא בשישה ימים?)
 
שלום!
משאלתך משתמע שלצד הנאתך מלימוד התורה המעמיק במדרשה, את מרגישה מופתעת ומבולבלת ממגוון הדעות הקיימות כמעט בכל תחום בתורה – והאמת שהדבר נכון, הן בפרשנות התורה, הן בתחום ההלכה.
יתכן שהגעת למדרשה על מנת ללמוד תורה וגם מתוך חיפוש של האמת העמוקה, האחת והברורה של התורה.
ואמנם, נראה שאת רק בתחילת הדרך, אבל הרשי לי להניח שככל שתעמיקי בלימודך, תגלי עוד ועוד דעות, דעות מרכזיות ודעות שוליות, שכולן נחשבות חלק מתורה שבעל פה ושייכות ללימוד תורה.
נדמה לי שניתן לחלק את שאלתך לשתיים, ובהתאם לכך, אחלק את תשובתי: 
 מנין נובע ריבוי הדעות בתורה שבעל פה ואיך נכון להתייחס אליו?
 וברובד הנפשי והאישי, מה אני עושה במדרשה אם היא מורידה את הביטחון שלי באמונתי? אם אני עלולה לצאת מהמדרשה עם יותר ידע, אבל גם יותר מודעות לאפשרויות הפרשניות ולמחלוקות ההלכתיות השונות ופחות בהירות ותחושה של האמת שאני אמורה לאחוז בה – אולי אני לא צריכה להיות שם?
 
לגבי השאלה הראשונה, אני מבקשת להפנות אותך למאמר יסודי בנושא זה של פרופ' שלום רוזנברג, אותו תוכלי לקרוא בקישור זה (שימי לב שהוא מחולק לכמה חלקים באתר זה) או בספר שלו: "לא בשמים היא – מסורת וחידוש".
רוזנברג מציע שלשה מודלים שכולם באים להתמודד עם שאלת החידוש וריבוי הפרשנויות בתורה שבעל פה, וכולם מבוססים על דברי חז"ל עצמם (כפי שהוא מוכיח בספרו), למרות ההבדל הגדול ביניהם.
אין כאן מקום להאריך, והמשפטים הבאים נועדו בעיקר לעודד את סקרנותך לגבי 2 מהמודלים שהוא מציע: לפי "מודל השחזור", כל הפרשנויות וההלכות ניתנו בסיני, אך חלקם נשכחו או הועברו בצורה לא מדוייקת. לפי מודל זה, התפקיד של תלמידי החכמים שבכל דור הוא לשחזר את אותה התגלות מקורית, לגלות את דבר אלוקים האבוד.
לפי " מודל החידוש המוחלט", כשהקב"ה גילה את התורה (חלקה בכתב וחלקה בעל פה) למשה, הוא גם הזמין את תלמידי החכמים שבכל דור להצטרף לפיתוחה של תורה שבעל פה, ונתן להם את הסמכות לכך. לפי מודל זה, הקב"ה מקבל את קביעתם של תלמידי החכמים בבית המדרש, ואף את קיומה של המחלוקת בבית המדרש, נותן עליהם את חותמו ואף מצטט את דבריהם בשמם. לפי דגם זה, החכמים אכן מחדשים פרשנויות והלכות, מתוך השאלות, המתודות והצרכים המתחדשים בכל דור, וזה מתפקידם ומסמכותם. 
בהקשר זה, אני רוצה להפנות אותך למדרש נפלא זה, המובא במסכת חגיגה ג: בשם רבי אלעזר בן עזריה, שמהדהד את הבלבול או התהייה שבשאלתך, וייתן לך אולי כיוון גם ברובד הנפשי:
 ״דִּבְרֵי חֲכָמִים כַּדָּרְבֹנוֹת וּכְמַשְׂמְרוֹת נְטוּעִים בַּעֲלֵי אֲסֻפּוֹת נִתְּנוּ מֵרוֹעֶה אֶחָד״, לָמָּה נִמְשְׁלוּ דִּבְרֵי תוֹרָה לְדָרְבָן? לוֹמַר לָךְ: מָה דָּרְבָן זֶה מְכַוֵּין אֶת הַפָּרָה לִתְלָמֶיהָ לְהוֹצִיא חַיִּים לְעוֹלָם — אַף דִּבְרֵי תוֹרָה מְכַוְּונִין אֶת לוֹמְדֵיהֶן מִדַּרְכֵי מִיתָה לְדַרְכֵי חַיִּים. אִי מָה דָּרְבָן זֶה מִטַּלְטֵל — אַף דִּבְרֵי תוֹרָה מִטַּלְטְלִין, תַּלְמוּד לוֹמַר: ״מַשְׂמְרוֹת״.
אִי מָה מַסְמֵר זֶה חָסֵר וְלֹא יָתֵר — אַף דִּבְרֵי תוֹרָה חֲסֵירִין וְלֹא יְתֵירִין, תַּלְמוּד לוֹמַר: ״נְטוּעִים״, מָה נְטִיעָה זוֹ פָּרָה וְרָבָה — אַף דִּבְרֵי תוֹרָה פָּרִין וְרָבִין. ״בַּעֲלֵי אֲסֻפּוֹת״ — אֵלּוּ תַּלְמִידֵי חֲכָמִים, שֶׁיּוֹשְׁבִין אֲסוּפּוֹת אֲסוּפּוֹת וְעוֹסְקִין בַּתּוֹרָה. הַלָּלוּ מְטַמְּאִין וְהַלָּלוּ מְטַהֲרִין, הַלָּלוּ אוֹסְרִין וְהַלָּלוּ מַתִּירִין, הַלָּלוּ פּוֹסְלִין וְהַלָּלוּ מַכְשִׁירִין,
שֶׁמָּא יֹאמַר אָדָם: הֵיאַךְ אֲנִי לָמֵד תּוֹרָה מֵעַתָּה — תַּלְמוּד לוֹמַר: ״כּוּלָּם נִתְּנוּ מֵרוֹעֶה אֶחָד״. אֵל אֶחָד נְתָנָן, פַּרְנָס אֶחָד אֲמָרָן, מִפִּי אֲדוֹן כׇּל הַמַּעֲשִׂים בָּרוּךְ הוּא, דִּכְתִיב: ״וַיְדַבֵּר אֱלֹהִים אֶת כׇּל הַדְּבָרִים הָאֵלֶּה״.
אַף אַתָּה, עֲשֵׂה אׇזְנֶיךָ כַּאֲפַרְכֶּסֶת, וּקְנֵה לְךָ לֵב מֵבִין לִשְׁמוֹעַ אֶת דִּבְרֵי מְטַמְּאִים וְאֶת דִּבְרֵי מְטַהֲרִים, אֶת דִּבְרֵי אוֹסְרִין וְאֶת דִּבְרֵי מַתִּירִין, אֶת דִּבְרֵי פוֹסְלִין וְאֶת דִּבְרֵי מַכְשִׁירִין.
מדרש זה מודע לכך שדברי תורה הולכים ומתרבים, ומטבע הדברים, הם מתרבים בכיוונים שונים ונוצרות מחלוקות רבות. הוא בעצמו מביא את השאלה: |שֶׁמָּא יֹאמַר אָדָם: הֵיאַךְ אֲנִי לָמֵד תּוֹרָה מֵעַתָּה ?" אך גם עונה עליה: ״כּוּלָּם נִתְּנוּ מֵרוֹעֶה אֶחָד״. אֵל אֶחָד נְתָנָן, פַּרְנָס אֶחָד אֲמָרָן, מִפִּי אֲדוֹן כׇּל הַמַּעֲשִׂים בָּרוּךְ הוּא".
דהיינו – כאשר תלמידי חכמים מבקשים ללמוד את דבר ה' ולברר את רצונו, גם אם הם מגיעים לדעות שונות, הן כולן ראויות ללימוד ולהעמקה, ומהוות דרך לחבר אותנו להקב"ה.. ### תשובה  
 תהליך הלימוד תמיד כולל פרידה מרמת האמונה התמימה יותר שהיינו בה קודם, זה תהליך של צמיחה חיובית שמובילה לאמונה גבוהה יותר, אבל הוא לפעמים מלווה בכאב ובתחושת אובדן. ואם מגוון הדעות מבלבל אותך או מעיק עלייך, אפשר גם להתפלל על זה: הקב"ה איתך ואת יכולה לשיח לפניו על כל מה שמעיק עליך.
אני מאחלת לך לנצל את השנה שאת מקדישה ללימוד תורה עד תום, לרכוש במהלכה כלים ללימוד תורה על מגוון היבטיה ולהכיר ספרים חדשים. יתכן שתרגישי שאת מתחברת לטקסטים מסוימים ופחות מתחברת לטקסטים אחרים, וזה לגיטימי לגמרי, ויחד עם זאת, נדמה לי שגם כדאי להיפתח לספרים שונים וצורות לימוד שונות, ולדעת שיש דברים שתתחברי אליהם עכשיו, ויש דברים שתהני להיזכר בהם או לחזור אליהם בשלבים אחרים של החיים שלך.
עוד על סוגיה זו, במאמרים אלה: המדריך למאמין המבולבל, מחלוקת – לכתחילה או בדיעבד? / הרב אריאל כהן### שאלה  
 שלום וברכה!
ראשית אברך את פעלכן החשוב, אשריכן שאתן גדלות ומגדילות תורה ועמלכן בה:)
יש לי שאלה לגבי מראית עין וצמחונות. אני צמחונית כבר כמה שנים וככל שעובר הזמן, כך קיימים יותר תחליפי בשר שממש ׳מחליפים׳ בשר. הם נראים כמו בשר, יש להם טעם של בשר, כל החבילה. (לא מתכוונת לבשר מעבדה)  תהיתי לגבי שאלת ׳מראית עין׳ בעניינים האלו. האם כדאי לא לאכול את אותם התחליפים עם מוצרי חלב מובהקים? האם בשלב מסויים הם יצריכו גם אכילה בנפרד שמא יתבלבלו ביניהם לבין מוצרי בשר? בהקשר של אכילה משותפת של כמה סביב אותו השולחן, חפץ חוצץ וכו׳, או סתם בקופסה במקרר…  
אני גרה בבית שאוכל בשר והבלבול יכול להיווצר בקלות. כמובן שבדרך כלל זה ׳מקוטלג׳ צמחוני, אבל זו שאלת שמא. 
האם יש הבדל בין בני הבית לבין מול זרים? לאכול יחד עם חברים במשרד בארוחת צהריים… 
האם כדאי לא לעשות זאת מול אחים קטנים שמבינים את ההפרדה בין בשר לחלב, אבל לא את מה שנראה כמו בשר ולא בשר באמת? או שבגלל שהם קטנים זה לא רלוונטי? . ### תשובה  
 תודה רבה רבה:)
 
תשובה
חן חן לך על דבריך. ויישר כוחך על החשיבה והנסיונות לצפות את המורכבויות.
באשר לשאלותיך יש לחלק קודם לכל בין אכילת תחליף הבשר כשלעצמו לבין אכילתו בחלב לעניין מראית עין. 
אין באכילת תחליף בשר כל שאלה של מראית עין. שכן לכל היותר יחשבו הרואים כי מדובר בבשר ממש (בהמה חיה או עוף) ואין שום איסור הלכתי באכילת בשר.
השאלה נשאלת רק באכילת תחליף בשר בהקשר של דברים הנראים כאיסור כמו אכילתו בחלב שעלולים הרואים לחשוב שמדובר באכילת בשר בחלב האסורה.
אולם גם שם להלכה אין לחשוש למראית עין ונפרט את הדברים:
ראשית נסביר את העניין של מראית עין שהעלית בדבריך ובמיוחד לעניין אכילה. 
יש דברים שאינם אסורים מצד עצמם אולם חכמים אסרו אותם כדי למנוע מאנשים הרואים זאת לחשוב שהעושה עובר על איסור.
שתי דוגמאות בגמרא לעניין זה הנוגעות לשאלתך.
הראשונה שבהן היא שתיית דם דגים. יש בתורה איסור אכילת דם אולם דם דגים לא נאסר. למרות זאת אם אדם מילא את כוסו בדם דגים בצורה שאין ניכר שזה דווקא דם של דג (כגון שאיו בתוכו קשקשים של דג) גזרו חכמים שאסור לשתות את הדם משום מראית עין, שמא מי שיראה אותו יאמר שהוא שותה דם של בעל חיים (כריתות דף כא:).
דוגמא נוספת המופיעה שם היא של אדם שנשך כיכר לחם בשיניו ויצא דם מבין שיניו ונותר על הלחם. למרות שמדובר בדמו שלו והוא מותר, משום מראית עין, גזרו חכמים שיגרד את השכבה בה נמצא הדם כדי שהרואים אותו לא יחשבו שהוא אוכל דם בהמה שאסור מהתורה, (שם, וכך להלכה -שולחן ערוך יורה דעה סימן סו סעיף י).
דוגמא שלישית מופיעה בדברי הרשב"א ( תשובות חלק ג' סימן רנ"ז) האוסר לבשל בשר בחלב אם (למרות שחלב אם בפני עצמו לא נאסר) בשל מראית עין (וכך נפסק להלכה – שולחן ערוך יורה דעה סימן פז סעיף ד)
חלב שקדים והחלוקה בין דברים שאיסורם מהתורה לדברים שאיסורם מחכמים
ר' שלמה לוריא מביא מנהג שנהגו בזמנו, לאכול בפורים תרנגולת בחלב שקדים. הוא אוסר מנהג זה ומתיר לעשות זאת רק אם מניחים שקדים קלופים בחלב וליד המאכל לשם היכר (ים של שלמה מסכת חולין פרק ח ס' נב) הוא למד זאת מדין הגמרא של דם הדגים שהבאנו לעיל.
הרמ"א (דרכי משה ס"ס סו) מביא את דברי המהרש"ל הללו אולם חולק עליו להלכה וסובר שרק במבשל בשר בהמה עם חלב שקדים יש בעיה של מראית עין ולכן צריך לשים שקדים להיכר כיון שהרואה עלול לחשוב שהוא מבשל בשר בהמה עם חלב שזהו איסור תורה אולם אם מבשל בשר עוף עם חלב שקדים, מכיוון שאיסור עוף בחלב הוא מדרבנן לא גוזרים משום מראית עין.
וכך פסק להלכה: "ונהגו לעשות חלב משקדים ומניחים בו בשר עוף, שהואיל ואינו רק מדרבנן מותר, אבל בבשר בהמה יש להניח שקדים אצל החלב משום מראית העין" (יו"ד סי' פז ס"ד).
היו מן האחרונים (ש"ך יורה דעה סימן פז ס"ק ו והביא בדבריו גם דברי הבאר שבע וכן בט"ז) שחלקו על החילוק בין דרבנן לדאורייתא וכתבו את דברי המהרש"ל שהכל אסור (על פי הכלל שכל מה שנאסר משום מראית עין נאסר גם בחדרי חדרים אם הוא איסור דאורייתא אולם בדרבנן יהיה מותר בחדרי חדרים) כיוון  שבפרהסיא אין הבדל בין דאורייתא לדרבנן באיסור מראית עין.
אולם היו גם שהצדיקו את דברי הרמ"א:
א. במראית עין לא גוזרים גזרות חדשות
הפרי חדש  (סי' פז סק"ז) הסכים לדברי הרמ"א להקל בבשר עוף בחלב שקדים, הוא מביא את דברי הרשב"א לעיל בעניין בשר בחלב אם וכותב שזהו חידוש. ופוסק שאין גוזרים משום מראית העין דברים חדשים מלבד מה שנתבאר בגמרא במפורש.
ב. בדבר שיותר סביר שהרואים יתלו אותו בהיתר – אין גוזרים משום מראית עין
גם רבינו יהונתן איבשיץ בספר כרתי ופלתי (סי' פז סק"ח) כתב, שלא חוששים למראית עין בדברים שהרואה אותם סביר שיסבור שמדובר בהיתר ולא באיסור. לכן בדם דגים שאין רגילים לשתותו בכוס או בחלב אשה שאין רגילים לבשל בו והרואה עשוי לחשוב שמדובר בדם בהמה ועוף. או בחלב בהמה – שאסור רק באלו גזרו משום מראית העין. אבל חלב שקדים ששכיח ורגילים לבשל בחלב שקדים לא חוששים למראית העין כלל, כי אנשים יכולים לתלות שזה נעשה בהתר.
גם בעל ספר הכנסת הגדולה (סי' פז הגב"י אות ח) מביא שראה בעיניו שכך נהגו: "ראיתי בקושטא שנוהגים לאכול אורז שנתבשל עם חלב שקדים אחר אכילת תבשיל של בשר, ובשמחות וגיל אחר אכילת תבשילי בשר נוהגים להניחם עם פירות ומגדנות וכו', והוא מנהג פשוט בפני רבנים גדולים ולא ערערו בדבר."
על פי הדברים הללו התיר הרב הרב עובדיה יוסף (שו"ת יביע אומר חלק ו – יורה דעה סימן ח, שו"ת יחווה דעת חלק ג סימן נט)  לשתות חלב צמחוני אחרי אכילת בשר או חלב אמיתי לאחר אכילת תחליף בשר כיוון מן התורה אסור לאכול ולבשל בשר וחלב יחד וההרחקות ביניהם הם רק מדברי חכמים.
 
בדברים מפורסמים אין גוזרים משום מראית עין
עוד צדדים להקל מביא הרב עובדיה שם את דברי הרא"ש הפוסק במקום אחר (נידה פרק ט סימן ז') שבדברים מוכרים וידועים לכל אין גוזרים משום מראית עין (וכך לדוגמא נוהגים בקמח מצה בפסח) ולכן כיוון שחלב צמחוני הוא כבר מפורסם לכל אין לגזור בו משום מראית עין.
הרב מנשה קליין (שו"ת משנה הלכות חלק ה סימן צו) נשאל האם יש לחשוש לאכילת לחם עם מרגרינה בסעודה בשרית משום מראית עין מפני שנראה כחמאה. הוא מתיר את הדבר מפני שלדעתו אין איסור במראית עין אלא בדבר שאין מקובל לעשותו בדרך מותרת או בדבר שלא מצוי כל כך בדרך מותרת אבל בדבר שנהוג  לעשותו על פי רוב בדרך היתר אפילו שיש בו משום מראית עין  לא חוששים לה שכל הרואה אותו ודאי יאמר שבדרך היתר עשאה ולמה יאמר שעושה איסור?
 הוא מביא כראיה לדבריו את דברי הכנסת הגדולה לעיל על המנהג בערי הספרדים בסעודות  שמחה האוכלם אורז או עלי גפן בחלב שקדים בסעודות בשריות וטוען שנראה שהסברא בזה כיון שכן הוא המנהג בעריהם בספרד אם כן כולם יודעים שבסעודות גדולות עושים מאכל זה בחלב שקדים אין כאן מראית עין (הרב קליין מביא עוד דוגמאות שנוהגים בזמנו כמו תפוחי אדמה במיונז הנראה כשמנת בסעודה בשרית ועוגות קרם הנראות כשמנת בסעודה בשרית)
הרב יהודה זרחיה הלוי סגל (שו"ת צמח יהודה חלק ג סימן קמו) נשאל על אכילת תחליפי בשר בתשעת הימים והתפלפל בזה אולם למעשה כתב: "נראה ברור דבזמננו הכל יודעים שיש בשר סינטטי, וזה מפורסם ושכיח בכל בית כמעט לאכול לעתים קרובות מהחומר הזה, ולפיכך אסור לחשוד כלל במי שאוכל בשר כזה אפילו בפהרסיה במסעדה וכיו"ב בתשעת הימים שהוא פורץ גדרן של ישראל, ועדיף מחלב שקדים בעוף דאף שהיה מצוי בימיהם אבל לא כל כך נפוץ כמו הבשר הסינטטי בימינו, ולכן אף מהרש"ל מודה בכאן דאין חשד. אבל ממדת החסידות בודאי היא להניח על ידו שלט "בשר סינטטי" למעט ברכילויות וחשדות. "
 
גם במקרה של חשש ממראית עין אם יש כלים נפרדים לאכילה – זה היכר מספיק
את סיפורו של בעל כנסת הגדולה על אכילת אורז בחלב שקדים באירועי שמחה מסביר החיד"א (מחזיק ברכה סי' פז סק"ו), שאם יש היכר מצד הקערות והצלחות שמגישים בהם חלב שקדים, אחר מאכלי הבשר, ומעלין אותם עם מגדנות ופירות, מותר, הואיל והדבר ניכר מצד מקומו ושעתו שהוא חלב שקדים, יותר מהנחת שקדים עמו.
 
תחליפי בשר בחלב
וכעת נשוב לשאלתך, נראה כי אין לאסור תחליפי בשר בחלב בעיקר מצד היותם של תחליפי הבשר מפורסמים בזמנינו ויכולים הרואים לתלות על נקלה שמדובר בתחליפים ולא בבשר אמיתי.
ועוד ,אכילת תחליף הבשר בחלב אמיתי מחייבת שימוש בכלי אכילה חלביים ובשינוי הכלים ניכר שאין מדובר בבשר אמיתי.
לשאלתך על אחיך הקטנים, אמנם אין דין חינוכם עליך אולם דווקא להם כן הייתי שוקלת להסביר כדי למנוע הבנה מוטעית. בהחלט אפשר להסביר להם שאמנם אסור לאכל בשר בחלב אולם את אוכלת תחליף בשר ואותו מותר לאכול בחלב. כשם שאנו מסבירים לקטנים דברים רבים שמותרים הנראים כאיסור (חימום על פלטה בשבת, אכילת שוקולד פרווה לאחר אכילת בשר וכו')
בברכה,
רחלי### שאלה  
 לעיתים בעת התפילה בבית הכנסת יוצא מצב בו החזן מתחיל קדושה בזמן שאני עוד נמצאת בתפילה עמידה. כיצד עליי לנהוג? לענות לקדושה או לא?
 . ### תשובה  
 שלום רב ותודה על שאלתך. משמח לקרוא מבין השורות על הגעתך לתפילה והחשיבות שאת מייחסת לתפילת הציבור בבית הכנסת.
אכן ישנן לא מעט סיטואציות בהן בשל איחור בהגעה לתפילה או בשל תפילה ארוכה יותר מתפילתו של הש"צ, אנחנו מוצאות את עצמנו שומעות קדושה בזמן תפילת לחש.
הצטרפות לקדושה היא חשובה מצד אחד, ומצד שני אסור להפסיק בתפילה. כמו שפוסק השו"ע בעקבות המשנה במסכת ברכות: 
לא יפסיק בתפלתו. ואפילו מלך ישראל שואל בשלומו, לא ישיבנו; (שו"ע או"ח, קד, א)
ולכן השאלה במקומה והפוסקים הראשונים והאחרונים דנו בה.
 
ראשית כדאי לדעת שעל פי ההלכה אם הגעת לבית הכנסת, ואת יודעת שעוד מעט הציבור בקדושה עדיף להמתין לקדושה ולא להתחיל בתפילת עמידה. וכך נפסק בשו"ע-
 
שולחן ערוך אורח חיים הלכות תפילה סימן קט סעיף א
הנכנס לבהכ"נ ומצא צבור מתפללין, אם יכול להתחיל ולגמור קודם שיגיע ש"צ לקדושה או לקדיש, יתפלל. .. ואם לאו, אל יתפלל אם אין השעה עוברת;
 
אבל לעיתים קרובות אין לנו דרך לשער את הזמנים וגם "השעה עוברת" (או שהארכנו יותר בתפילה) ואנחנו נכנסות לסיטואציה עליה שאלת.
למעשה פוסק השולחן ערוך בצורה מפורשת שאין לומר את פסוקי הקדושה בקול אלא לשתוק ולכוון ליבנו למה שאומר הש"צ:
 
שולחן ערוך אורח חיים הלכות תפילה סימן קד סעיף ז:
אינו פוסק לא לקדיש ולא לקדושה, אלא ישתוק ויכוין למה שאומר ש"צ, ויהא כעונה (היה עומד בתפלה וקראוהו לספר תורה, אינו פוסק) (ת"ה סי' קפ"ה).
 
השולחן ערוך פסק כך בעקבות דברי רש"י במסכת סוכה:
 
רש"י מסכת סוכה דף לח עמוד ב
וכן למתפללין בצבור ושליח צבור אומר קדיש או יהא שמיה רבא – ישתקו בתפלתן וישמעו בכוונה, והרי הן כעונין, וכשיגמור הקדושה – יחזרו לתפלתן
 
ולמרות שהתוספות חלקו על פסיקתו של רש"י (ברכות כא ע"ב, ראי בהרחבה) למעשה כתבו ש"נהגו העם לשתוק ולשמוע וגדול המנהג".
 
יש מן האחרונים שכתבו שאם הדבר מפריע למתפלל בתפילתו, יכולים לנהוג כשיטת החולקים על רש"י ולהמשיך להתפלל.
וכן סיכם למעשה הרב אליעזר מלמד בפניני הלכה:
 
הרב אליעזר מלמד, פניני הלכה, תפילה, פרק יז סעיף טו:
העומד בתפילתו ושמע קדיש או קדושה, אסור לו לענות. אבל יכול לשתוק ולכוון למה שהשליח ציבור אומר, ויחשב לו כמי שאמר בעצמו. ואם ההפסקה בתפילתו מפריעה לכוונתו, עדיף שימשיך להתפלל.
 
שימי לב, אם כבר הגעת ל"אלוהי נצור" אפשר לומר "יהיו לרצון" ולהצטרף לקדושה ואז לחזור ל"אלוהי נצור" כי זה לא ממש נחשב חלק מהתפילה. (משנה ברורה ס"ק כט).
 
מאחלת לך שתזכי תמיד להיות הן מהמתפללות והן מהזוכות להיות חלק מציבור המקדש שמו בעולם.
כל טוב
 
 
מקורות ראשונים
רש"י מסכת סוכה דף לח עמוד ב
וכן למתפללין בצבור ושליח צבור אומר קדיש או יהא שמיה רבא – ישתקו בתפלתן וישמעו בכוונה, והרי הן כעונין, וכשיגמור הקדושה – יחזרו לתפלתן, וכן יסד רב יהודאי גאון בעל הלכות גדולות.
תוספות מסכת סוכה דף לח עמוד ב
אלא ודאי אם היה שותק היתה שמיעתו הפסקת תפלתו ומיהו שמא אף על גב דשומע כעונה מ"מ עונה עדיף ומצוה מן המובחר.
 
תוספות מסכת ברכות דף כא עמוד ב
וכתב רש"י בסוכה פרק לולב הגזול (דף לח:) דאדם המתפלל ושמע מפי החזן קדיש או קדושה אינו יכול להפסיק ולענות עם הצבור אלא ישתוק וימתין מעט דשומע כעונה וי"ל דלכתחלה אין לעשות כן דענייה חשיבא טפי הדור מצוה. ור"ת ור"י היו אומרים דאדרבה אי שומע כעונה הוי הפסקה אם שותק. ומ"מ נהגו העם לשתוק ולשמוע וגדול המנהג.### שאלה  
 האם יש כפרה על קיום יחסי מין לפני חתונה? מה ניתן לעשות כדי לכפר?
 . ### תשובה  
 שלום יקרה,
אם השאלה שלך מגיעה ממקום אישי ולא רק ממקום תיאורטי אז דעי לך שהיא מבטאת הרבה אומץ וכל הכבוד על הרצון לתקן את העבר ולחיות עתיד קדוש יותר ועל כך שאת פונה אלינו.
איסורי עריות, קיום יחסים אסורים, הם מההתמודדויות הגדולות של הדור שלנו, ואולי של כל הדורות כולם. לא בכדי אמרו חז"ל ש"אין אופוטרופוס לעריות" (כתובות יג,ב) בגלל עוצמת יצר המין שה' נטע בנו – מה שמביא איתו נפילות ומנגד גם דורש מהאדם לעשות תשובה ומאמץ גדול שלא ליפול. זכרי שהקב"ה אוהב אותך והוא מצפה לשבים בתשובה- "דְּאָמַר רַבִּי אֲבָהוּ: מָקוֹם שֶׁבַּעֲלֵי תְשׁוּבָה עוֹמְדִין — צַדִּיקִים גְּמוּרִים אֵינָם עוֹמְדִין, שֶׁנֶּאֱמַר: ״שָׁלוֹם שָׁלוֹם לָרָחוֹק וְלַקָּרוֹב״. ״לָרָחוֹק״ בְּרֵישָׁא [בתחילה], וַהֲדַר [ורק אחר כך] ״לַקָּרוֹב״". (ברכות לד,ב)
את שואלת איך אפשר לתקן?
לכל חטא יש תשובה וחז"ל מלמדים מהי הכפרה של רמות שונות של חטא כאשר לכל חטא יש אפשרות של כפרה והמשותף לכולם הוא הצורך בתשובה גמורה. (רמב"ם הלכות תשובה א,ד)
עצם העובדה שאת מרגישה חוסר נוחות עם המצב ורצון לתקן זהו הצעד הראשון בתיקון. זהו צעד משמעותי ובכך בעצם כבר התחלת את מהלך התיקון. כך מסביר הרמב"ם שתהליך התשובה מתחיל בהכרת החטא, וידוי – כלומר להודות בכך שיש חטא, מפנייתך ברור שאת מבינה שיש בעיה, ומודה בכך.
אך כיצד נמשיך בתהליך?
השלב הבא בתהליך התשובה הוא הקבלה לעתיד, ההחלטה לעשות שינוי. גם בעניין זה ניכר בשאלתך שאת שואפת לשנות ולתקן, ולקבל לעתיד ואם תעמדי שוב בניסיון – לעמוד בו בגבורה. 
על מנת לעשות שינוי בפועל, ישנם כמה מרכיבים משמעותיים שעשויים לסייע בתהליך.
1. תיאום ציפיות – כשאת בקשר זוגי, בהווה או בעתיד, חשוב להיות גלויה עם בן הזוג ולשתף אותו בכוונתך לשמור תורה ומצוות ובעובדה שהדבר חשוב לך. תבדקי איתו איפה הוא עומד בעניין זה ותדאגו להיות מתואמים בציפיות שלכם. 
2. אמונה ביכולת לשנות – כפי שכתבתי, המשיכה המינית מעמידה בפנינו אתגרים לא פשוטים ואני רוצה לחזק אותך בידיעה ששינוי הוא דבר אפשרי! שמה שהיה הוא לאו דווקא מה שיהיה ושאת מסוגלת לשלוט במצב ולהיות נאמנה למה שחשוב לך באמת. 
3. ההלכה האוסרת מגע של חיבה בין גברים ונשים לא נשואים היא איסור העומד בפני עצמו, ובנוסף מסייע מאד שלא להימשך אחר הלהט של הרגע ולא להיקלע למצבים שנצטער עליהם אחר כך. כדאי להכיר את ההלכה הזו ולהעמיק בכח שיש בה. 
תוכלי לקרוא על ההלכות תשובה באתר כאן ועל עצות כיצד להתחזק בתחום הזה בתשובה כאן. 
בנוסף, הלכות ייחוד הם גם כן איסור הלכתי חשוב שביכולתו לסייע מאד בשמירה מפני מצבים מורכבים.
4. להתפלל – ממליצה ממש להתפלל על הכוחות הדרושים לחזור בתשובה. 
 
מאחלת לך המון ברכה הצלחה, המון כוחות, ואמונה.
מחזקת את ידיכם,
חזקי ואמצי
רחל.
 ### שאלה  
 שלום הרבנית
אני נשוי כ-6 שנים ואשתי טובה ומדהימה. אני שותף מלא בעבודות הבית וגידול ילדינו וגם מפרנס בכבוד את המשפחה.
אשתי בקיום יחסי האישות עושה לי ״טובה״ והיחסים מתקיימים באופן תדיר מאד. וזה מביא אותי לסף ייאוש. זה שובר אותי כשאחרי שהיא חוזרת מטבילה היא אומרת לי שהיא עיפה ופשוט הולכת לישון. אני מפחד שהמצב הזה יוביל לגירושין כי לא לשם כך התחתנתי. ### תשובה  
  
תשובה
שלום,
אני שמחה שפנית אלינו ולא נשארת לבד עם ההתמודדות הקשה שאתה מתאר. במשיבת נפש אנחנו עונות על שאלות בהלכה ובמחשבה והקושי שאתה מעלה הוא נושא שדורש התייחסות מקצועית מתחום הטיפול ואין זה תחום המומחיות שלנו. 
אני רוצה לעודד אותך שאם כבר מצאת את האומץ לפנות אלינו לעזרה, להמשיך הלאה ולפנות למי שיכול לעזור לשניכם. אתם לא לבד, זוגות רבים חווים קושי ופערים בתחום האישות אשר משפיע על הזוגיות שלהם והם מצליחים להתגבר על קשיים גדולים בעזרת טיפול מתאים.
גם אתה וגם אשתך חווים קושי בתחום המיני אשר יכולים לנבוע מסיבות שונות וגם יש לכך כל מיני השלכות על הזוגיות, וחלילה גם על האפשרות שאתה מעלה של גירושין. דע, שיש הרבה מה לעשות לפני השלב הזה. יועץ או יועצת מיני/ת יכול לסייע לכם ליצור תקשורת טובה בתחום הזה, להבין אחד את הצרכים של השני וכיצד אפשר לתאם ציפיות ולעורר את החשק ולהביא אתכם למצב של שמחה ועונג בזוגיות שלכם. אם הקשר יקר לך, ונשמע מהאופן שבו אתה מתאר ומעריך את אשתך שאכן הוא יקר לך, אנחנו מעודדים אותך להשקיע את מה שנדרש כדי לקבל עזרה. 
תוכל לברר על יעוץ מתאים דרך רופא המשפחה שיפנה אותה לכתובת המתאימה או דרך מרכזים כמו מרכז יהל – מרכז ייעוץ והדרכה לחיי אישות או איט"ם – האגודה הישראלית לטיפול מיני.
אני מאחלת לך עונג ושמחה בביתך ושתזכו לזוגיות טובה ומיטיבה לאורך שנים.
רחל ### שאלה  
 שאלה:
בשנים האחרונות הבנתי שאני נמשכת לנשים.
אני נמצאת בעיקר במרחבים נשיים, וכדי לא להתבלבל (כלומר כדי לא לפתח משיכה / התאהבות כלפי מישהי, וכדי לא להנכיח יותר מדי את המשיכה שלי לנשים) החלטתי להתרחק מנשים כמה שאני יכולה, בעיקר פיזית.
אני לא ממש שומרת נגיעה מנשים, אבל משתדלת לא לגעת סתם ולחבק רק אם אני מרגישה צורך גדול.
אני מרגישה שיש לי צורך באנשים קרובים, וצורך במגע, ולכן הפסקתי לשמור נגיעה מגברים מסוימים (יש לי מעט חברים שלא שומרים נגיעה), שברור לי שאני לא נמשכת אליהם.
לאחרונה אני מרגישה שמעט המשיכה שלי לגברים התחזקה, ואני חוששת שהמגע הזה (שהוא תמיד תמים) עלול לגרום לי להרהורי עבירה. אני לא יודעת מה לעשות, אני מאוד לא רוצה לגעת בחברות שלי, ואני גם צריכה לפעמים חיבוק.
חשוב לי לציין שאני משתדלת באופן כללי להתנהג בצניעות, ומפריעה לי ההבנה שתכלס בנושא הזה אני לא הכי צנועה..
 . ### תשובה  
 שלום לך יקרה.
שאלתך משקפת לבטים רבים ונסיון מתמשך לשמור על איזון פנימי מול אתגר שלא בחרת בו. לפני הכל ברצוני להביע כבוד רב והערכה כלפי כל מה שמשתקף בשאלתך: חשיבה ערכית, שליטה עצמית, מודעות עמוקה לצרכיך ולרצונותיך ושמירה על עקרונותיך. זה נשמע לא קל ורק את יודעת כמה כוחות נדרשים ממך.
 
את מתארת התלבטות קשה: לגזור על עצמך חיים ללא מגע פיזי כלל – זה קושי לא פשוט. מגע מאפשר קירבה אנושית והוא חשוב לשמירה על איזון רגשי, תחושת שייכות ונחמה ברגעי קושי. רוב המגע שאנו זקוקות לו אינו מגע מיני, ושפת המגע האינטואיטיבית היא לאו דווקא מינית. מאידך, לאפשר לעצמך מגע קרוב עם הנשים שסביבך נראה לך בעייתי בגלל העדפתך המינית.
 
נביא סיכום קצר של המסקנה ההלכתית ולאחריה פירוט, הרחבה ומקורות:
 
את לא חייבת לשמור נגיעה עם נשים – רק להימנע ממגע מיני. מגע יומיומי וחברי אינו אסור ואינו בלתי צנוע גם אם את עלולה לחוות אותו כקרוב ואולי כמיני .
את כן חייבת לשמור נגיעה מגברים, כמו כל אישה שחייבת במצוות. וכמובן האיסור חל גם עליהם לנגוע בך.
התשובה עשויה להשתנות לפי פרטים מציאותיים שונים ולכן פניה אישית ישירה לאשת הלכה יכולה לאפשר לך לקבל תשובה פרטית מדויקת יותר למצבך. אם תבקשי, נשמח לתאם לך שיחה טלפונית עם אחת הרבניות.
 
פירוט:
החלטתך לשמור מרחק מנשים מובנת מאוד מתוך רצונך המוצהר להתנהג בצניעות. כמובן, שזה צנוע יותר מבחינתך לשמור על ריחוק מנשים. אולם, הפתרון שהצגת – להיות במגע עם גברים – נוגד בפשטות את ההלכה. יתכן שמבחינה הלכתית טהורה המגע בנשים חמור הרבה פחות מהמגע בגברים.
 
מדוע? מסיבה כללית ומסיבה ספציפית.
הסיבה הכללית היא שההלכה תקפה על כולנו ולרוב אינה משתנה לפי ההעדפות האישיות של כל אחד ואחת – במיוחד לא באיסורים. איסור נגיעה בין גברים ונשים קיים גם אם אחד הצדדים אינו נמשך מינית לצד השני, ותקף על כל מגע של חיבה (בשונה ממגע אקראי ובלתי מכוון). כמו כן, גם אם אדם אינו מקפיד על שמירת נגיעה, זה לא מפחית מהאיסור שמתרחש כאשר את נוגעת בו. האיסור הוא כללי ופורמלי, ואינו נובע רק מהצורך להיות צנועים אלא גם מדיני נידה שבתורה.
מאידך, לא קיים בהלכה איסור פורמלי על מגע של אישה באישה. אמנם, יש איסור על קיום יחסי מין בין נשים, אך ודאי שאין איסור הלכתי על מגע חברי, תומך ורגיל בין ידידות.
 
הסיבה הספציפית היא שרצונך החיובי והנכון לשמור על צניעות עלול להיות חרב פיפיות – הוא מביא אותך למנוע מעצמך גם את המגע המותר לך, ולחפש פיצוי בדמות המגע האסור לך. החשש שלך מהתעוררות המשיכה לנשים – הגם שהוא מובן מאוד – יכול לגרום דווקא לעיסוק יתר בכל מגע ולהעצמת הנוכחות של חששות לגבי כל מגע קטן בתודעתך – מה שעלול להוסיף אינטנסיביות רבה ולהקשות עליך מבחינה רגשית. יתכן שכדאי להגדיר את הקוים באופן גמיש ורך יותר, לא לייחס משמעות לא צנועה למגע שמקובל בין נשים ורובן מרגישות איתו נינוחות, ולהיות פחות מוטרדת מהענין.
האבחנות הדקות בין סוגי מגע שונים וגבולות חמקמקים הן קשות ועלולות לתסכל ולייאש. אם את חשה כך, נסי להזכיר לעצמך שלא ניתנה תורה למלאכי השרת – היא ניתנה לנו בני האדם, עם נפשותינו המורכבות, נטיותינו המגוונות  והתמהילים השונים בין קרבה, רוך ומיניות שמאפיינים אותנו. אין גבולות ברורים בתחום הזה. לכן הדרך הטובה היא ההקפדה על גבולות ההלכה ה"יבשה" והאובייקטיבית, תוך אמירה פנימית כנה שה' יודע מחשבות ומצרף מחשבה טובה למעשה – או להמנעות ממעשה, במקרה שלך.
 
אמנם המצב הספציפי שלך שונה מהמצב אליו כיוונו חז"ל בהציבם את גבולות האיסורים, אך אולי עיון בטעמה של ההלכה שקבעו חכמינו יוסיף לך בהירות נוספת. מגע של חיבה נאסר כסייג ע"י חכמים (לרוב הדעות) כדי למנוע מצב של איסור עריות, שהרי "אין אפוטרופוס לעריות" וחשוב לשים בתחום הזה גדרות ברורים. במגע בין נשים אין סייג הלכתי כזה, אבל את יכולה לאמץ את דרך ההסתכלות הזו שמלמדת על חשיבות הצבתם של גבולות מתוך המודעות לכוחה החזק של המשיכה המינית.  
 
נקודה נוספת שברצוני לציין כאן:
אולי חלק מאותה תחושה של "חוסר צניעות" שאת מתארת לגבי מגע בנשים קשור לאו דווקא למה שהמגע הזה מעורר בך אלא גם לחוסר הסימטריה שבהתרחשות. אם את נוגעת בחברה שאינה יודעת על נטייתך לנשים, יתכן שקיים פער בין האופן בו את תופסת מגע זה לאופן בו היא חווה אותו, ואולי זה גם משהו שמפריע לך וגורם לך להמנע ממגע. אי הנוחות הזו גם היא מובנת מאוד, אולם יש לזכור שאף אחת מאיתנו לא יודעת אף פעם באמת מה משמעות המגע שלנו לאף אדם אחר, כיצד המגע נחווה ומה משמעותו בעיני הצד השני. ניתן גם לסמוך גם על הידיעה הסטטיסטית שרוב האוכלוסיה נמשכת למין השני ולהניח את דעתך שכנראה אצל האישה השניה המגע לא נחווה כמגע של חיבה מינית. לכן, לא כדאי להיות מוטרדת מחוסר הסימטריה הזה. את אחראית על הגבולות שלך ולא על תחושותיהן של אחרות – כמובן בתוך גבולות המקובל וברגישות.
כמובן, הצד השני של חוסר הסימטריה הזה קיים במגע עם הגברים, שגם בו אי אפשר לדעת אם מה שאת חווה כמגע נטול מיניות הוא אכן כזה מבחינת הגבר. זו לא אחריותך; אולם, כאמור, מגע זה אסור הלכתית כך או כך.
 
את כותבת גם שאת מרגישה שהנטייה המינית שלך משתנה ואת מתחילה להימשך יותר לגברים.
אכן, בגילך הנטייה המינית עשויה עדיין להיות לא יציבה, ויתכן שתמצאי את עצמך באוריינטציה שונה לגמרי בעוד מספר שנים (ויתכן גם שלא). זו אחת הסיבות לשמור על ההלכה הכללית והפורמלית גם אם התחושה היא שהיא לא לגמרי מתאימה לך – משום שאנחנו יצורים גמישים ומשתנים ואי אפשר לשנות את ההלכה לפי מצבו העכשווי של כל אחד ואחת. שאלות של זהות מינית וטלטלות של התגבשותה עלולות להעלות תהיות רחבות יותר – ברמה האישית, ברמה ההלכתית ובאיזורי המפגש בין הזהות האישית לבין השייכות הקהילתית והדתית. 
בדרך המפותלת והמבלבלת הזו, שאת הולכת בה ולא יודעת את סופה, יתכן שעולות תחושות קשות. חשוב לא להישאר לבד במסע הזה. אם את מרגישה שהנושא מעיב על חייך, חשוב שתהיה לך דמות קרובה שאת סומכת עליה להתייעצות ולשיתוף. זו יכולה להיות קרובת משפחה, רבנית שמכירה אותך, או אש/ת טיפול. 
 
אני מאחלת לך המון שמחה ושלווה בדרכך, שרצונך הטבעי לצניעות יוביל אותך לתחושה בריאה של ערך עצמי וגבולות מיטיבים, ושתחיי תמיד במודעות לאהבת ה' אותך.
שלומית
 
הרחבה ומקורות:
מקורו של איסור נגיעה בין גברים לנשים הוא בהלכות נידה המוזכרות בתורה:  "ואל אשה בנידת טומאתה לא תקרב לגלות ערותה" (ויקרא י"ט). לקריאה נוספת על מקורות האיסור ראי בהרחבה של תשובה כאן באתר של הרבנית רחל וכטפוגל. שם היא מראה בבהירות את הדרך מהפסוק אל ההלכה דרך המדרשים, הגמרא ורבותינו הראשונים והאחרונים. כדאי לך לקרוא את תשובתה.
 
כפי שהרבנית רחל מציינת בתשובתה, יש מחלוקת בין הפוסקים האם מגע של חיבה נאסר מדאורייתא (דעת הרמב"ם ועוד) או מדרבנן (דעת הרמב"ן ועוד). הטור והשולחן-ערוך (אבן העזר סימן כ' סעיף א') פסקו כדעת הרמב"ם.
 
 לשיטה שמגע זה אסור מדאורייתא, הגישה אליו תהיה מחמירה הרבה יותר, ומגע "ידידותי שאינו מיני" בין גברים לנשים יכלל גם הוא בגדר חמור זה. כאמור, הקו בין מגע ידידותי למגע הטעון גם במשמעות מינית הוא דק וגמיש, וקשה לעמוד עליו. בספק דאורייתא יש להחמיר, ואין אפשרות ממשית להקל בנושא זה בו הספק הוא מובנה. לשיטה שמגע של חיבה נאסר מדרבנן, יכולה להיות גמישות במצבי צורך משמעותי להקל בו.
 
שאלתך עוסקת בשני סוגי מגע שיש לגביהם ערפול מסוים – מגע של אישה בגברים שהיא אינה נמשכת אליהם מינית, ומגע של אישה בנשים שהיא כן נמשכת אליהם מינית. כפי שנראה, לכל אחד מהסוגים התייחסות הלכתית שונה.
 
מגע בגברים ללא משמעות מינית מובהקת
איסור נגיעה כולל כל נגיעה של חיבה – כלומר כל מגע מכוון שנובע מידידות, חברות, משיכה או קירבה. לפי רוב הפוסקים, הוא אינו כולל נגיעה אקראית ובלתי מכוונת, כגון בנסיעה צפופה בתחבורה ציבורית (אגרות משה אבן העזר ב', י"ד). 
לעומת זאת, מגע טכני מקצועי אינו אסור, ודווקא כשיש בו צורך – כמו למשל מגע של רופא באישה חולה. 
הבית יוסף (על הטור יורה דעה סימן קצ"ה) התייחס בחומרה לטיפול רפואי של איש באשתו החולה, וכתב:
…וכתב עוד בתרומת הדשן בשם גדול אחד, דאשה חולה ובעלה רופא אסור למשש לה הדפק – ונראה מדבריו שאפילו בשאין רופא זולתו אסור. וגם בתשובות דלהרמב"ן סימן קכ"ז אסור לבעל למשש דפק אשתו נדה ואף על פי שלשון השאלה היה בשיש שם רופאים אחרים אלא דבעלה ניחא לה משום דמזומן תדיר – נראה דלמאי דאסר לא שנא לן בין יש שם רופאים אחרים לאינם. ומיהו אם החולי מסוכן ואין שם רופאים משמע קצת מדבריו דשרי משום פיקוח נפש אלא דאיכא למימר דלטעמיה אזיל, דסבר דנגיעת נדה אינה אסורה אלא מדרבנן. אבל להרמב"ם, דנגיעת ערוה אסורה מן התורה, הכא אף על פי שיש בו פיקוח נפש איפשר דאסור משום דהוי אביזרא דגילוי עריות, וצריך עיון.
כלומר, להבנתו העמדה האוסרת מגע של חיבה מדאורייתא תאסור אפילו מגע של צורך, ותתיר רק במצב של פיקוח נפש. לצד זאת, יש לציין כי המקרה בו הוא דן הוא מגע בין בני זוג האסורים זה לזו – מצב שיש בו פוטנציאל לעבירה חמורה. מדבריו עולה כי אין איסור בטיפול של רופא באישה חולה שאינה אשתו האסורה לו. 
הרשב"א הסביר את החילוק הזה:
אפילו הושטת כלי מיד אשתו נדה לידו אסור לפי שליבו גס בה ובקריבות מעט איכא למיחש להרגל עבירה; אבל בשאר נשים שאין ליבו גס בהן [אינו רגיל לקרבתן] בדברים אלה כגון הושטת כלי וכיוצא בו אין בהם משום הרגל עבירה במי שאין לבו גס בה 
(שו"ת הרשב"א א' סימן א'קפח)
 
הדרך המקובלת בין הפוסקים היא שאין איסור דאורייתא בנגיעה סתמית ומקרית, שאין בה קרבה. יש מחלוקת האם קיים במצב כזה איסור דרבנן, ובמצב של צורך רפואי הוא אינו חל (אפשר לקרוא בפירוט בספרם של הרבנים סתיו, אבוא ביתך חלק ב', עמ' 33).
מה קורה בתחום האפור – מגע שאינו ממש טכני וסתמי אבל גם איננו מיני, אלא ידידותי ושגרתי?
המאירי (בית הבחירה, עבודה זרה יז. ד"ה אע"פ) הסביר:
אף על פי שבאיסור קריבה פירשה תורה "לא תקרבו לגלות ערוה", שהדבר מוכיח על קריבה שלא בכוונת גילוי ערוה שמותרת, מכל מקום צריך אדם להיזהר על כל קריבה שבעולם.
ניכר שאין בהירות לגבי רמת האיסור, אך כוונת רוב הפוסקים היא להכליל את התחום האפור בתוך האיסור. כך כתב  הש"ך על דברי השולחן-ערוך יורה דעה סימן קצ"ה סעיף י"ז:
ומיהו אם החולה מסוכן ואין שם רופאים משמע קצת מדברי תשובת הרמב"ן סימן קכ"ז דשרי מפני פיקוח נפש, אלא דיש לומר דלטעמיה אזיל דסבירא ליה דנגיעת נדה אינו אלא מדרבנן.
 אבל להרמב"ם דנגיעת ערוה אסורה מן התורה, הכא [במקרה של טיפול רפואי של רופא באישה האסורה עליו] אף על פי שיש פיקוח נפש אפשר דאסור משום אביזרא דגילוי עריות, וצריך עיון – עד כאן לשון בית-יוסף. …ואין נראה, דודאי אף להרמב"ם ליכא איסור דאורייתא אלא כשעושה כן דרך תאוה וחיבת ביאה … מה שאין כן הכא, וכן המנהג פשוט שרופאים ישראלים ממששים הדפק של אשה אפילו אשת איש או עובדת כוכבים אע"פ שיש רופאים אחרים עובדי כוכבים וכן עושים שאר מיני משמושים ע"פ דרכי הרפואה. אלא הדבר פשוט [שמגע טכני מקצועי במקום צורך לא נאסר].
 
הש"ך מגדיר שהאיסור מדאורייתא לדעת הרמב"ם אינו אלא במצב בעל משמעות של "תאווה וחיבת ביאה". ניתן היה להסיק, לפיכך, שמגע "חברי-תמים" לא יוגדר כ"מגע של חיבה" ולא יהיה אסור. 
אולם, על דברי הש"ך דייק הרב משה פיינשטיין – שו"ת אגרות משה יו"ד ב, קלז, שמגע שאינו בבירור מגע טכני – אסור מדרבנן. רק אם ניכר שאין זה מגע של חיבה, כגון נגע לצורך רפואי – מותר, שכן חכמים לא גזרו על מצבי דחק וחולי:
..ואף שהם לא יעשו משום חיבת ביאה שלכן לא היה להו איסור מדאורייתא [גם במקרה שאין במגע משמעות מובהקת של חיבה, ועל מגע כזה נפסק שאין בו איסור דאורייתא], מכל מקום מדרבנן משמע דאסרו אף בלא חיבת ביאה, אם לא ניכר שאינו לחיבת ביאה, דכן משמע מהש"ך יו"ד סימן קצ"ה דכתב דאף להרמב"ם ליכא איסור דאורייתא אלא כשעושה כן דרך תאוה וחיבת ביאה, משמע דמדרבנן אסור, ומסיק לכן המנהג פשוט שרופאים ישראלים ממשמשים דופק של נשים אפילו הן א"א ונכריות ואפילו שאר משמושים, והוא מטעם דלא אסרו אלא כשלא ניכר שאינו לחיבת ביאה ומשמוש הרופאים ניכר שאינו לחיבת ביאה אלא לרפואה.
במקום אחר הסביר הרב פיינשטיין כי
מדרבנן אסרו גם שלא בדרך תאוה משום דאפשר לבוא מזה גם להתקרבות דבדרך תאוה, וגם בשביל הרואים שלא יבחינו ויחשבו שהוא דרך תאוה
(אגרות משה יורה דעה, ג', נ"ד)
נראה לומר שככל שהמגע מביע יותר קרבה, כך הוא מועד יותר להידמות ל"דרך תאוה" גם מצד המשתתפים בו וגם מצד מראית העין – ולכן רמת האיסור עולה. קשה אמנם לקטלג סוגי מגע באופן חד, אך ניתן לומר שלפי רוב שיטות הפוסקים רק המגע של קצה הסקאלה, מגע שאינו נראה ככולל מרכיב של חיבה אישית, לא נכלל באיסור.
הרבנים דוד ואברהם סתיו התייחסו לשאלה של צעירה העובדת עם בני נוער בעלי צרכים מיוחדים, שביקשה לדעת האם מותר לגעת בהם מגע בעל אופי ידידותי ותומך ללא משמעות מינית מצידה. הם לא התירו זאת, וכתבו:
אם ננקוט כדעת רוב הפוסקים, הרי אם החיבוק ניתן מתוך רצון טהור לתמוך ולעודד, הוא ייחשב כמגע שאינו של חיבה, ואילו לדעת הרב זילבר, ההיתר תלוי במאפיינים האובייקטיביים של הפעולה. עם זאת, גם אם נאמר שכוונה תמימה יכולה להתיר את המגע מצד הגורם המטפל, יש להגביל זאת למצב שבו אין סבירות גבוהה לקיומה של כוונה מינית מצד המטופל, כדי שלא יהיה במגע משום "לפני עיוור". משום כך, קשה יהיה להתיר לבת שירות לחבק נער בן ארבע עשרה שנה, גם אם מבחינתה מדובר במגע טהור ותמים.
לעיל ראינו כי הפוסקים נחלקו (בדעת הרמ"א והש"ך) בשאלה אם נגיעה שאינה של חיבה אסורה מדרבנן או מותרת לגמרי. לאור האמור לעיל, נראה להכריע כי בנגיעה שבאופן אובייקטיבי אין בה ולו שמץ של חיבה והנאה, כגון סיוע טכני וטיפול רפואי, יש לסמוך על דעת הפוסקים שהתירו מגע כזה לכתחילה, ואילו במגע שיש בו פוטנציאל של הנאה וקרבה, ראוי להחמיר כדעת האוסרים מדרבנן מגע שאינו של חיבה, בצירוף עם דעת הפוסקים שמגע כזה נחשב כמגע של חיבה. נראה כי כך גם מנהג העולם (שומר ההלכה), שלא לחוש למגע טכני בעלמא (כגון בקבלת עודף ממוכר או במדידת לחץ דם), אך להימנע בנסיבות רגילות מלחיצת יד ושאר מיני מגע של קרבה.
ניתן לסכם כי המגע שלא נאסר הוא כזה שצופה אובייקטיבי היה מתרשם שאין בו משמעות מינית לאף אחד משותפיו, ולעומת זאת מגע ידידותי או תמיכתי המביע קרבה רגשית אינו בוודאות כזה. לכן לא ניתן להתירו, על אף שהוא נחוץ מבחינה רגשית.
יחד עם זאת, במצבים של צורך רפואי (כלומר צורך שהוגדר על ידי רופא) יתכן בתנאים מסוימים להתיר אפילו מגע שאינו טכני, כגון חיבוק (הרב חיים גרבר, חוברת בית הלל מס' 12).
 
נמצא אם כן, שכיוון שהפן המיני אינו התבחין היחיד לאיסור אין בהכרח קשר בין משיכה מינית לאיסור נגיעה בין גברים לנשים. האיסור חל גם בין נשים וגברים שאין משיכה מינית ביניהם, כל עוד מדובר במגע מכוון שמביע קירבה כלשהי. אין הסכמה בין הפוסקים מהי רמת חומרתו של האיסור, אך הוא ודאי קיים.
 
יש לציין כי במקורות הראשוניים העוסקים בנושא, ניכר כי לא קיים גדר של מגע בין גבר ואישה שאינו בעל פוטנציאל של משמעות מינית. דוגמא מייצגת לכך ניתן לראות במדרש פסיקתא זוטרתא אחרי מות נ, ב – נא, א, על הפסוק "לא תקרבו לגלות ערוה" נאמר:
דבר אחר: 'לא תקרבו לגלות' – קריבה של גילוי עריות אסור, אבל שאינה של גלוי עריות מותר. שהרי אדם מנשק ומחבק את אחותו ואת דודתו ואת אמו. עולא אמר אפילו שום קריבה אסור. "לך לך אמרין נזירא סחור סחור לכרמא לא תקרב".
הדוגמאות היחידות שהמדרש יכול להביא למגע שאינו בגדר "תקרבו לגלות ערוה" הן המגע בקרובות משפחה ש"ליבו של אדם אינו נוקפו עליהן" (כהגדרת הרמב"ם). בכל אישה שאינה ממשפחה קרובה המגע ייחשב כ"קריבה של גילוי עריות". ולשיטת עולא, אפילו מגע בקרובות משפחה נחשב בגדר האסור.
בימינו אנו חווים אולי יותר מגע כ"תמים", בשל שינויים רבים שהתרחשו בעולם, אולם לא נוכל לקבוע בוודאות שמגע ידידותי אינו מיני, ולכן לא ניתן להתירו אלא במקרים חריגים ועל ידי התייעצות פרטנית.
 
נגיעה בנשים שיש לה משמעות מינית
כפי שהראנו, האיסור על מגע של חיבה נובע מפסוק מפורש העוסק במגע בין גבר ואישה. הפוסקים דנו היכן מתקיים איסור דאורייתא והיכן האיסור מדרבנן, כסייג לתורה. 
הצורך בסייג הוא משום חומרתו הרבה של איסור ביאה על אישה נידה, שהוא מדאורייתא ועונשו כרת.
לעומת זאת, במגע מיני בין נשים קשה להגדיר איסור דאורייתא, ולדעות המקובלות כיום היכן שקיים איסור זהו איסור מדרבנן. אם כך, אין צורך לעשות לו סייג, ו"לא גוזרים גזירה לגזירה".
כמובן, האיסור על יחסי מי בין נשים קיים ועומד גם אם אין הסכמה על רמת חומרתו ההלכתית והיקפו המעשי; אולם, הוא אינו כולל מגע שאינו יחסי מין.
למידע נוסף על איסור זה ניתן לקרוא כאן בתשובת הרבנית מיכל  טיקוצ'ינסקי.### שאלה  
 שלום, אני לומדת השנה במדרשה וההכנות לפורים בעיצומן, יש הרבה שמחה והתרגשות באוויר. אבל איך נוכל לרקוד בשמחה בצל הפיגועים הנוראיים שקורים כל יום? האם יש מצב שבו נהוג להמעיט בחגיגות פורים?
 . ### תשובה  
 תודה על השאלה הנוקבת והאמיתית,
קל להזדהות עם התחושות הסותרות והטלטלות בין פנים לחוץ ועם המעברים העוצמתיים בין עצב לשמחה ולדאגה בימים אלו, וקשה לצוות על הלב לשמוח בימי צרה, כשם שלעיתים קשה לצוות על הלב להתאבל משנכנס אב.
חשבתי על מספר זוויות לענות לשאלתך, אשר משתלבות זו בזו:
 
1. ממשקי לוח השנה – 
לוח השנה היהודי שלנו רצוף ממשקים ומעברים בין עצב לשמחה, קצת כמו החיים עצמם. כך בחגי תשרי – מכובד הראש של יום הכיפורים אנו עוברים מהר מאד לחג שעניינו "והיית אך שמח", ורגע לפני שמחתה של תורה שוהים עוד רגע באווירת חיתום הדין של הושענא רבה. כך במעבר מהצום בתענית אסתר אל שמחת הפורים, ואפילו בימי הספירה המרגשים לקראת חג מתן תורה שזורים ימי אבלות. גם לוח השנה הישראלי בחר להשתמש בעקרון החיבור הטעון בין עצב לשמחה. מרצף של ימי זיכרון לשואה ולחללי מערכות ישראל, המייצגים את המציאות החסרה ואת המחיר ששילמנו עבור העצמאות – אנו נכנסים ליום ההודיה על קיומה הלא מובן מאליו של המדינה.
לוח השנה מספר לנו שאין שמחה נקייה ואין עצב טהור, אלא שאנו חווים אותם מקרינים אחד על השני ומטעינים זה את זו במשמעויות.
בתלמוד מסופר על מר בנו של רבינא שעשה משתה חתנים לבנו. וכאשר ראה שהחכמים שמחים ביותר, הביא כוס יקרה של ארבע מאות זוז ושבר לפניהם ונתעצבו. (בבלי, ברכות, ל, ע"ב) אכן, בשיא השמחה אנו שוברים כוס כדי לזכור את המציאות החסרה וגם בשיא הכאב אנו מחפשים את פוטנציאל הצמיחה. "בְּכָל עֶצֶב יִהְיֶה מוֹתָר" (משלי יד, כג) – אחד הפירושים הוא שבכל סיטואציה עצובה כדאי לחפש מה ה'מותר' – יתרון כלשהו שניתן ללמוד ממנה.
2. בין תענית אסתר לפורים – 
באופן ספציפי תענית אסתר המקדימה את פורים היא יום של צום וזעקה. 
הרמב"ם תולה אותה בשלושת ימי התענית המוזכרים במגילה, בשעה שריחף על היהודים איום השמדה – "וי"ג באדר זכר לתענית שהתענו בימי המן שנאמר 'דברי הצומות וזעקתם'". (רמב"ם, הלכות תעניות, ה', ה')
תענית אסתר באה לעורר את הלבבות לכך שפורים היה יכול להיות יום השואה אלמלא התפנית בעלילה. אנו מקבלים פרספקטיבה מטלטלת ואיזון רגשי, דווקא לאור התסריט האלטרנטיבי המיוצג ביום הצום.
ניתן להוסיף לכך את המעברים המרגשים תוך כדי קריאת מגילת אסתר לטעמים של מגילת איכה – ללמדנו שאין השמחה שלמה, והאבל על החורבן נוכח גם במגילת ההצלה.
השפה הדתית שלנו כורכת את המעבר מאבל ליום טוב, דווקא בהנכחת האבל לפני היום הטוב.
אסתר נמשלה במדרש לאיילת השחר, כי היא מופיעה כמו קרני השחר הראשונות אחרי לילה אפל. אנו מבחינים יותר באור הנולד מתוך החושך מאשר בנר הדולק בצהרים (שרגא בטיהרא מאי מהניא?), כלומר ניסים מתרחשים במציאות כל הזמן, אבל אנו מצליחים להבחין בהם רק לנוכח ההעדר, הציפיה והתפילה. ייתכן ושמחת פורים השנה תוכל להיטען ברובד יותר עמוק על רקע צירי הלידה של מציאותנו כאן בארץ.
3. מהי שמחת פורים?
אנו נוהגים להרבות שמחה מראש חודש אדר על ידי ריקודים ואירועים שונים של היפוך, השוברים את השיגרה ומעוררים את הלבבות, אך חשוב שנבחין בין טפל לעיקר. עיקר שמחת פורים היא "איש לרעהו ומתנות לאביונים", כלומר עם הפנים לזולת. 'רעהו' – אלה השווים לנו ו'אביונים' – אלו החלשים והחסרים, הנמצאים בסביבתנו (רש"י – לשון אביון שהוא תאב לכל דבר).
ומדגיש הרמב"ם כי "מוטב לאדם להרבות במתנות אביונים מלהרבות בסעודתו ובשלוח מנות לרעיו. שאין שם שמחה גדולה ומפוארה אלא לשמח לב עניים ויתומים ואלמנות וגרים. שהמשמח לב האומללים האלו דומה לשכינה שנאמר 'להחיות רוח שפלים ולהחיות לב נדכאים'". (רמב"ם הלכות מגילה וחנוכה ב', יז')
ולכן נראה שכדאי לנו לגייס את כוחות השמחה שלנו ובמיוחד בימים הללו על מנת לשמח אחרים ולראות את העניים, הבודדים, החולים, הזרים, המתאווים למה שאין להם – ולנסות כמיטב כוחנו למלא את חסרונם. זוהי שמחת פורים העיקרית, והיא לב התיקון שיכול להפך עלינו את המציאות לטובה, לתת תקווה, להיות חברה אכפתית ומוסרית ולהתעלות לימים של ברכה. 
לסיכום,
אני מציעה לא לנסות ולהתעלם מהכאב, אלא להנכיח אותו ולתת לו מקום גם בתוך ימי השמחה של אדר (ואולי בדגש מיוחד בתענית אסתר), אך לא באופן שמנטרל את היכולת לשמוח אלא באופן שמאזן, מגייס ומדייק את השמחה. 
מצד אחד לגייס אותו לשם פרספקטיבה מאוזנת והכרת תודה על האור בחיינו שלעיתים נולד דווקא מתוך החושך. במקביל לעשות מאמצים גדולים של שמחת "איש לרעהו" – גם כלפי מעגלי הדומים לנו, אך בעיקר כלפי המעגלים השונים מאיתנו, שגורלם לא שפר עליהם, ולנסות למצוא את נקודות החיבור והאחווה.
בתפילה שהחודש הזה ייהפך לנו מיגון לשמחה, אסיים בלשון הפיוט לפורים של ריה"ל "מי כמוך ואין כמוך":
גְּמָלַנִי מֵאָז טוֹבוֹת
גְּלוּיוֹת יְדוּעוֹת לַלְּבָבוֹת
גַּם אִם יִהְיוּ הַצָּרוֹת קְרוֹבוֹת
אַשְׁרֵי כָּל חוֹכֵי לוֹ…
אִכְלוּ רֵעִים שְׁתוּ וְשִׁכְרוּ
וִימֵי הַפּוּרִים בְּשִׂמְחָה שִׁמְרוּ
וְעִם שִׂמְחַתְכֶם הָאֶבְיוֹנִים זִכְרוּ
וְשִׁלְחוּ מָנוֹת לְאֵין נָכוֹן לוֹ
 
תמר     
 
 
 
 ### שאלה  
 כגבר גרוש מנוסה ואחרי מס׳ מערכות יחסים, עם רצון לחיות לפי ההלכה מצד אחד, ומצד שני מול מציאות של מורכבות מציאת בת הזוג, מבחן צרכים גופניים, ואחרים, הייתי רוצה לדעת מה בפועל ההלכה לגבי לשכב עם אישה ללא חתונה, ספציפית עם אישה שיכולה לטבול, (גרושה או אלמנה).
קשה לחזור למציאות בה הוא ימתין עד לחתונה, על אף שזו הכוונה והמטרה, ולכן, אני מעוניין ״לגדר״ את הנזק או לעבור על כמה שפחות איסורים, אם בכלל.
אשמח לקבל כמה שיותר פרטים, הפניה למקורות, סוגיות ואף רב שיוכלו לחדד את הנושא תוך לימוד כך שנדע בדיוק מה מותר ומה אסור, ודרכי ההתמודדות (מקווה וכו׳).
כמו כן, נתקלתי באישה גרושה ששומרת 7 ימים מהתורה (ולא 4-5+7) כדי להינצל מאיסור תורה. האם עמדה זו מקובלת בדיעבד או לכתחילה?
תודה. ### תשובה  
 שלום לך,
מדבריך ניכר כי אתה חווה מצוקה ומתמודד עם אתגר גדול, שבעקבותיהם אתה מבקש סיוע או פתרון לבעיה. אכן החברה המודרנית מציבה בפנינו קשיים שונים בתחום מציאת הזוגיות והשימור שלה, ובנוסף לכך פותחת את האפשרות של זוגיות ללא מחויבות, ושומרי התורה נגררים שלא ברצונם למקומות הכואבים הללו.
בפתח דבריי אציין, ששמירת ההלכה לא תמיד קלה ודורשת מאיתנו גבורה אמיתית. למעשה כל קשר של יחסי אישות מחוץ למסגרת של נישואין הוא אסור, כפי שאתה יודע וכפי שעולה מתוך שאלתך. אתה מבקש שאפרוש את מדרג האיסורים כדי שתבחר על אילו איסורים קלים יותר תוכל לעבור ובכך להימנע מלעבור על איסורים חמורים יותר. אך כפי שכתבתי, דרכה של ההלכה שהיא מחייבת, קלה כחמורה, ואין אתה יודע מתן שכרן של המצוות.
אוכל לפרוש את האיסורים השונים ואת חומרתם רק על-פי הידוע לי מתוך ספרות ההלכה, אך אינני יודעת באמת מהם חשבונותיו של הקב"ה, וזה עניין אישי שבינך לבינו עם כל מה שאתה עובר בחייך, וכיצד אתה חווה את הקשר מולו. 
על-פי ההלכה וההשקפה היהודית, הקשר המיני בין בני זוג אינו מיועד לספק פורקן פיזי ומזדמן בלבד, אלא מבטא את החיבור הנפשי העמוק שבין האיש והאשה, ומהווה רכיב משמעותי בברית הזוגית ביניהם. יחסים ללא קשר מחייב וקבוע של נישואין, אף אם הם נמשכים על פני פרק זמן ממושך, נקראים בתורה בשם 'זנות', כפי שנאמר: "לֹא־תִהְיֶ֥ה קְדֵשָׁ֖ה מִבְּנ֣וֹת יִשְׂרָאֵ֑ל וְלֹא־יִהְיֶ֥ה קָדֵ֖שׁ מִבְּנֵ֥י יִשְׂרָאֵֽל" (דברים כג, י"ח), וממנו נגזרים איסורי הייחוד והמגע בין המינים.
על פסוק זה כתבו המפרשים, כגון הרשב"ם: "קדשה – זונה, פנויה מנאפת. קדש – בא על פנויות בלא כתובה וקידושין". באופן כזה פסקו חלק מן הראשונים (ספר החינוך מצווה תקע, טור אבן העזר כו), כשנציגם הבולט הוא הרמב"ם (ספר המצוות לא תעשה מצווה שנה), וזו לשונו: "שהזהירנו שלא לבא על אשה בלא כתובה ובלא קדושין והוא אמרו ית' (שם) לא תהי' קדשה מבנות ישראל. וכבר נכפלה האזהרה בזה הענין בלשון אחר והוא אמרו (קדושים יט כט) אל תחלל את בתך להזנותה. ולשון ספרא: אל תחלל את בתך, זה המוסר בתו פנויה שלא לשום אישות וכן המוסרת עצמה שלא לשם אישות". 
וכך כתב הרמב"ם גם במשנה תורה (אישות פ"א, ה"ד, וכן באיסורי ביאה פי"ח, ה"א, ובנערה בתולה פ"ב ה"יז): "קודם מתן תורה היה אדם פוגע אשה בשוק אם רצה הוא והיא נותן לה שכרה ובועל אותה על אם הדרך והולך לו, וזו היא הנקראת קדשה, משנתנה התורה נאסרה הקדשה שנאמר +דברים כ"ג+ לא תהיה קדשה מבנות ישראל, לפיכך כל הבועל אשה לשם זנות בלא קידושין לוקה מן התורה מפני שבעל קדשה". 
בפירושו על הלכה זו מבאר המגיד משנה, כי מדובר בביטול מצוות עשה: "אזהרה לשפחה והבא על האשה שלא לשם אישות, עובר בעשה דרחמנא אמר: כי יקח איש אשה ובעלה והיתה לו לאשה, כשירצה לבא עליה יהיה באישות [=בקידושין]". אפשרות זו עולה גם מדברי הריב"ש (שו"ת הריב"ש סימן שצח). ואילו לדעות אחרות, מדובר באיסור דרבנן (ראב"ד בהשגותיו על הרמב"ם לעיל, ח"מ סי' כו סק"א, ריב"ש שו"ת תכ"ה, שערי תשובה שער ג, צה, תרומת הדשן סימן רט).
מדרגה אחרת שנתונה אף היא במחלוקת הראשונים, היא דין פילגש, אשר נדרש כ"פלג (מחצית)-אשה", כלומר, זהו מצב בו קיים קשר קבוע של אישות בין בני הזוג, אך ללא חופה וקידושין, בדומה לנישואין אזרחיים (סנהדרין כא, ע"א, מלמד להועיל חלק ג סימן טו). כאשר אשה מיוחדת לאיש מסויים, ואסורה לאחרים על-פי הסכם בין בני הזוג, יש מי שמתיר את הקשר, ויש שדורש גם פרסום המעשה ברבים – כעין "ידועה בציבור" (חקקי לב ח"ג סי' לב). אך מנגד, יש שלא רואים בכך פתרון: "שאף על פי שהיא אשה מיוחדת, כיון שהכל יודעין שאין לו בה קדושין הוא הפקר לעיני הכל והרי הוא חוזר לענין ההפקר הראשון (עקידת יצחק דברים שער צז (פרשת כי תצא)).
נציין, כי לחלק ניכר מהדעות (ירושלמי כתובות פ"ה, ה"ב, רש"י בראשית כה,ו, ודברים כג, יח, ראב"ד הלכות אישות פ"א, ה"ד, שו"ת הריב"ש סימן שצה, שו"ת מהרי"ט חלק ב יו"ד סימן מז, שו"ת רדב"ז חלק ד סימן רכה, באור הגר"א אבן העזר סימן כו ס"ק ז), פילגש אינה שונה במהותה מאשה נשואה, שכן היא צריכה קידושין, אך היא מוותרת על זכויותיה הממוניות בלבד, ואין לה כתובה. מכך יוצא, שכאשר מעוניינים בני הזוג להיפרד, יש לאיש לתת גט לאשה.
ראש המתנגדים לקשר כזה הוא הרמב"ם, כפי שהובא לעיל: "כל הבועל אישה לשם זנות, בלא קידושין – לוקה מן התורה, מפני שבעל קדשה". יש מפרשים, שהרמב"ם לא התכוון לכלול במונח 'קדשה' את הפילגש, אשר אדם מייחד לו בביתו, והיא נקשרת אל האיש בקשר קבוע ויציב (ראב"ד בהשגותיו על הרמב"ם אישות פ"א, ה"ד, שו"ת הרדב"ז ח"ד סי' רכה, שו"ת מהרשד"ם אבן העזר סי' רלג, חלקת מחוקק סימן כו סק"ב). אולם פרשנות כזו אינה עולה בקנה אחד עם דברי הרמב"ם עצמו בהלכה אחרת, אשר מתארת את קשר הפילגשות ואוסרת אותו: "קודם מתן תורה היה אדם פוגע אשה בשוק אם רצה הוא והיא לישא אותה מכניסה לביתו ובועלה בינו לבין עצמו ותהיה לו לאשה, כיון שנתנה תורה נצטוו ישראל שאם ירצה האיש לישא אשה יקנה אותה תחלה בפני עדים ואחר כך תהיה לו לאשה" (הלכות אישות פ"א ה"א). 
דעה אוסרת נמצאת גם בדברי רבים אחרים: רבנו יונה (שערי תשובה שער ג, צה), הרשב"א (שו"ת חלק ד סימן שיד), המאירי (סנהדרין כא, ע"א), הריב"ש (שו"ת סימן שצח), סמ"ג (ספר מצוות גדול לאוין סימן רכב), יד רמ"ה (סנהדרין כא ע"א) ושו"ת פסקי עוזיאל (בשאלות הזמן סימן עה).
במקום אחר (הלכות מלכים פ"ד, ה"ד) מחלק הרמב"ם ומתיר פילגשים למלכים בלבד: "וכן לוקח [= המלך] מכל גבול ישראל נשים ופילגשים, נשים בכתובה וקידושין, ופילגשים בלא כתובה ובלא קידושין, אלא בייחוד בלבד קונה אותה ומותרת לו. אבל ההדיוט אסור בפילגש". מדבריו משמע שמדובר באיסור מדרבנן (שו"ת הרד"ך בית ט). על דבריו אלה תוהים המפרשים, שכן מדובר באיסור שמקורו אינו ברור (שו"ת הרשב"א המיוחסות לרמב"ן סי' רפד, שו"ת משפטים ישרים חלק ב סימן קע). יש המסבירים את היתר הפילגש למלך משום אימת המלך על נתיניו, שיחששו לזנות עם פילגשיו (שערי תשובה לרבינו יונה שער ג אות צד), ויש התולים את טעם ההלכה בכך שפילגשי המלך אסורות ממילא לכל אדם, אף לאחר מותו, ולכן אין בהן היתכנות למצב של קדשה (שו"ת אבני נזר חלק אבן העזר סימן נו).
אחרים תולים את איסור הפילגש להדיוט באיסור מדרבנן בשל חשש האשה לטבול מחמת הבושה, זאת בניגוד לפילגש המלך, הגאה במעמדה (שו"ת הרא"ש כלל לב סימן יג, טור אבן העזר סי' כו, שו"ת רדב"ז חלק ד סימן רכה (אלף רצו), שאילת יעבץ חלק ב סימן טו), ואחרים סבורים שאין בכך איסור (שו"ת הר"ן סימן סח, שו"ת הריב"ש סימן ריז, רא"ש כתובות פרק א סימן יב, רמ"א שולחן ערוך אבן העזר סי' כו, ס"א).
כפי שהצגתי את תמצית הדברים, הדיון בנושא רווח הרבה יותר בקרב הראשונים, ופוחת באופן ניכר בפסקי האחרונים, משום שהאיסור הלך והתפשט בכל קהילות ישראל. זאת להבנתי, משתי סיבות עיקריות, שבעצם הן אחת.
כאשר האדם המודרני מעלה במחשבתו את מושג ה'פילגש', הוא מדמיין מאהבת, או חברה, אך תיאור זה רחוק מן התיאור ההלכתי, שכן מדובר למעשה בחיים משותפים מלאים לכל החיים. מהו משך הזמן הנדרש להגדרת קשר כקבוע?
רוב הדיונים ההלכתיים בנושא הפילגשות מתבססים על המקרים המוזכרים בתנ"ך, ושם מדובר על קשר קבוע וממושך לכל החיים, שבמסגרתו אף נולדים ילדים משותפים לבני הזוג. מכאן, שאין ראיה לקיום קשר זוגי לטווח קצר, השונה כביכול מקשר של נישואין. הרמב"ם שהיה מודע לשאלת זמניותו של הקשר, כתב בספר מורה הנבוכים (חלק ג פרק מט): "ולא נמצא צד התר למשגל רק בייחד אשה ולישא אותה במפורסם, כי אילו היה די לו ביחודה לבד, היו רוב בני אדם מביאים קדשה לבתיהם זמן אחד מוסכם בין שניהם ויאמר שהיא אשתו".
ההבדל היחיד שאכן קיים בתנ"ך בין הנישואין ובין הפילגשות, הוא ויתור על זכויות האשה על-ידי הפילגש, כשמודל הזוגיות המקראי מעמיד בבירור את מעמדה הנחות של הפילגש, אשר לא אחת נקראת 'שפחה' לעומת אשת האיש הנשואה לו. וכך מובא גם במדרש: "למלך שהיה לו אשה ופלגש כשהוא הולך אצל אשתו הוא הולך בפרהסיא וכשהוא הולך אצל שפחתו הולך במטמוניות" (בראשית רבה פרשה נב סימן ה).
מכיוון שהחברה האנושית הולכת ומיתקנת מבחינה מוסרית, הלך והצטמצם גם הדיון בשאלת האשה חסרת הזכויות בקשר הזוגי. יתר על כן, אף פוסקים המתירים זאת באופן עקרוני, מזהירים מפני מימוש ההיתר, למשל בדברי יד רמ"ה (סנהדרין כא ע"א): "אם רצה לייחד אשה בלא כתובה ובלא קידושין מדאורייתא שפיר דמי ורבנן הוא דגזור כדי שלא יהיו בנות ישראל הפקר". גם הרשב"א האוסר פילגשות מהתורה, מנמק זאת בכך שהדבר מכוער, ומזנה את בנות ישראל. באופן דומה נכתב גם בשו"ת בנימין זאב (סי' קיב): "לעשות סייג שלא יהיו בנות ישראל פרוצות בעריות… ועוד יש להוכיח שמי שבא על אשה ולא כתב לה כתובה דהיינו מאתים לבתולה ומנה לאלמנה בעילתו בעילת זנות." כלומר, הימנעות האיש ממחויבות כספית כלפי בת זוגו מלמדת על כוונתו מלכתחילה לקיים קשר שטחי ובלתי מחייב. ראינו אם כן, שיחסים מסוג זה משקפים זילות באינטימיות, ומחללים את קדושת הקשר הזוגי, מעבר לכך, שהם מסיגים לאחור את מעמדן של הנשים ומבטאים זלזול בהן.
ואילו הרמב"ן מוסיף את הנימוק ההלכתי של איסור הנידה: "ואתה רבינו ה' יחייך במקומך תזהירם מן הפילגש שאם ידעו ההיתר יזנו ויפרצו ויבואו עליהן בנדותן." (כאן מדבר הרמב"ן על הזלזול בהלכות נידה, ולא על בושה לקיימן). כפי שידוע לך, איסור הזנות ואיסור הנידה הם שני איסורים נפרדים, שאסרה התורה, וקיום היחסים עם הנידה עונשו כרת: וְ֠אִישׁ אֲשֶׁר־יִשְׁכַּ֨ב אֶת־אִשָּׁ֜ה דָּוָ֗ה וְגִלָּ֤ה אֶת־עֶרְוָתָהּ֙ אֶת־מְקֹרָ֣הּ הֶֽעֱרָ֔ה וְהִ֕וא גִּלְּתָ֖ה אֶת־מְק֣וֹר דָּמֶ֑יהָ וְנִכְרְת֥וּ שְׁנֵיהֶ֖ם מִקֶּ֥רֶב עַמָּֽם (ויקרא כ, יח). כפי שכתבת, איסור נידה מחייב את כולם, ולא כפי שיש סוברים בטעות, כי הוא שייך רק בזוג נשוי (רמ"א יורה דעה סימן קפג ס"א).
בשאלת הטבילה לנשים פנויות ישנן שתי נקודות מבט, האחת מצויה תחת העיקרון של  "הלעיטהו לרשע וימות" (בבא קמא סט, ע"א, ירושלמי דמאי פ"ג, ה"ה), כלומר, אין ברצוננו להקל על החוטאים, ולצמצם את עבירותיהם, ולכן אין לפוסק חיוב להורות על טבילה לשם זנות (שו"ת רדב"ז חלק ד סימן רפו (אלף שנז), שו"ת הריב"ש סי' תכה, עקידת יצחק בראשית שער כ פרשת וירא), ואילו הגישה השניה מבקשת להפחית ככל שניתן את מספר האיסורים שאדם עובר עליהם, ולכן יש להורות לאשה לטבול כהלכה, או לפחות לאפשר זאת (שבת ד, ע"א, ב"ח אורח חיים סי' רנד, שו"ת רדב"ז חלק ה סימן קעט (אלף תקנג), הר צבי יו"ד סימן קכה, תשובות והנהגות חלק א תפ”ד). 
בנוגע לויתור על שבעה נקיים, לא ידוע לי על מי שמתיר זאת.
עד כאן סיכום קצר של האיסור ההלכתי, שעליו שאלת, אך נראה לי, שאין זה ראוי לחתום את הדברים באיסור בלבד. הקושי הגדול שאתה מתמודד אתו מציב בפניך אתגר גדול מבחינה אמונית, שעליו כתב הרב סולובייצ'יק, כי מדובר במעשה גבורה של אדם המנצח את עצמו כביכול. לגבורה הזו אינו נילווה שום זוהר חיצוני, ולא נכתבים עליה שירי הלל, היא מתרחשת בין האדם לבין עצמו ובינו לבין בוראו בלבד (דברי הגות והערכה עמ' 245-246), ואני אוסיף, שהיא מנוגדת לחלוטין להשקפה המערבית, שאנו חולקים בתחומים רבים מחיינו, ושהופכת אותם למורכבים כל-כך. איננו מתעלמים חלילה מכוחות החיים הטבועים בגוף, וכידוע לכל, דרכה של תורה איננה שלילת היצר, אלא ניתובו למקום גבוה. ומתוך כך אני מציעה לך למקד ולנתב את כוחות הנפש בהתאם לעולם הערכי והמוסרי שבחרת לחיות על-פיו.
אני מאחלת לך שתתחזק ותתגבר מתוך אמונה עמוקה באמת התורה ובקדושתו של הקשר הזוגי, ומתפללת שתמצא במהרה את בת בריתך הראויה שביחד תזכו לשמחה מתוך קדושה, ולאינטימיות נפשית וגופנית.### שאלה  
 רציתי לשאול שאלה על כיבוד הורים בשבת. מצוות כיבוד הורים מאוד חשובה לי ואני בע"ה משתדלת להשתפר בה.
בערב שבת אנחנו נוהגים לשטוף רק את הכלים שיהיו בהם שימוש בסעודה שניה ושלישית.
אבא שלי  אוהב לשטוף כלים במוצאי שבת ומעדיף הוא לשטוף ולא רוצה שאנחנו נשטוף. אנחנו ב"ה משתמשים בהרבה כלים בערב שבת, ככה שצריך לשטוף גם את הכלים של הסעודה, גם את הסירים שהיו בהם המאכלים וגם את הכלים שהשתמשו בהם להכנת הסלטים.
האם מותר לי לשטוף אותם הכלים בערב שבת? (חוץ מהסירים והפיירקסים), גם אם כנראה לא נשתמש באותם כלים במהלך השבת?
במהלך השבת ב"ה מצטברים המון כלים ואני רוצה לחסוך לאבא שלי זמן ומאמץ במוצאי שבת.
תודה רבה!
 . ### תשובה  
 שלום לך!
ראשית רוצה להביע את הערכתי הכפולה:
גם את הרגישות, הכבוד ותשומת הלב כלפי אביך ועבודתו המאומצת במוצאי שבתות וגם את ההקפדה שלכם שלא לשטוף כלים שאינם לצורך שבת.
אם אני מבינה נכון מהשאלה, במידה ותשטפי את הכלים בליל שבת- את תשטפי, ובמידה והם יחכו למוצאי שבת- אביך ישטוף. 
ההיתר לשטוף כלים בשבת קיים ב2 מקרים כמובא בספר שמירת שבת פרק יב:
אם זקוק לכלים באותו יום. ואין צורך לערוך חשבונות לכמה כלים מכל מין יצטרך בו ביום ומותר לשטוף אפילו כלים רבים גם אם אינו צריך אלא לאחד. (שו"ע , או"ח סימן שכג, סעיף ו ומשנה ברורה שם)
"אם חושש מפני נמלים או זבובים או קלקול הכלי- משום שהוה צורך היום." השש"כ מתאר סיטואציה של משיכת מזיקים אך נראה שגם במקרה אחר של "צורך היום" אחר יהיה אפשר להתיר, משום שהכלים מפריעים לו בשבת.
יוצא מכאן שבמידה ואת שוטפת את הכלים בכיור כי זקוקים להם לצורך הסעודה, את יכולה לשטוף כבר את כל הכלים ולא צריכה לדקדק מה צריך לסעודה ומה לא.
וכן, אם כמות הכלים בשבת מפריעה לכם משום ריח רע או לכלוך- גם אז את יכולה לשטוף את הכלים. 
אולם, בשאלתך את מבקשת לשטוף כלים  דווקא "כדי לחסוך זמן ומאמץ במוצאי שבת"-
נראה ששטיפת כלים שאת לא זקוקה להם בשבת כלל (למשל מארוחה בשרית כשאוכלים בסעודה שלישית רק בכלים חלביים) ובהנחה שהכלים בכיור לא מפריעים לשבת עצמה, אני חושבת שאין אפשרות לשטוף את הכלים רק בשביל להקל במוצאי שבת. סופסוף את מכינה משבת לחול.
לגבי כבוד אביך, אני יכולה להציע שתנסי לשוחח איתו, לומר לו שאת מרגישה שזו טרחה גדולה ושאת רוצה לחשוב איך אפשר לסייע. אולי בעקבות שיחה כזו הוא יתן לך לקחת חלק משטיפת הכלים במוצאי שבת.
יישר כח גדול
והצלחה רבה
בת שבע סמט### שאלה  
 שלום וברכה מבקשת לשאול, בעבודה נחשפתי לשיח של שתי נשים (לא דתיים) שדיברו באופן לא יפה על מצוות עונה. חשוב לי לתקן זאת ולכן רציתי לשאול אילו מחשבות נכון לחשוב בזמן ה"עונה" ואיני מתכוונת לביטוי הרגש אלא איך לחשוב מחשבות מקדשות לרומם את המצווה והאם נכון להעביר גם הסבר למי שדיברה על כך לא יפה.
תודה רבה
 . ### תשובה  
 שלום יקרה,
כפי שציינת החיבור הפיזי על פי היהדות הוא דבר קדוש ואף מצווה, ואכן מצווה זו היא מצוות עונה. 
ראשית חשוב לי להקדים ולומר שיש גישות שונות לגבי הנהגות בזמן מצווה זו ואכתוב פה את מה שהיא בעיני ההדרכה הבריאה לרוב האנשים. ישנן גישות קבליות שאולי מתאימות ליחידים שאליהן לא אתייחס כאן. 
הדבר החשוב ביותר מבחינת הכוונה בזמן ביאה היא להיות נוכח, שבני הזוג יהיו נוכחים לא רק בגופם אלא גם בנפשם .
הגמרא מדגימה זאת בכך שהיא מתייחסת בצורה שלילית לאפשרות של ביאה תוך כדי מחשבה על אנשים אחרים, וכן למצב שבו בני הזוג שתויים לשכרה. (נדרים כ:) לפי זה הכוונה הכי חשובה היא שבני הזוג יחשבו אחד על השני ולא על אנשים אחרים, ויהיו כמה שיותר נוכחים במעשה הביאה.
מעבר לכוונות בזמן הביאה ישנה התייחסות בחז"ל גם לדיבור על נושאים שבצנעה – הכל יודעין כלה למה נכנסה לחופה (שבת ל"ג ע"א) – כלומר כולם יודעים מה קורה בין חתן וכלה מאחורי דלתיים סגורות. זה לא אומר שמדברים על זה… 
לגבי שאלתך האם לומר משהו לחברתך – זו שאלה שאין עליה תשובה פשוטה. הדבר תלוי בכמה גורמים – אחד מהם הוא האם חברתך פתוחה לשמוע. נראה לי שאם תהיה לך הזדמנות לדבר בפרטיות, ותרגישי שהיא פתוחה שייך לפתוח איתה שיחה עדינה בנושא. אך חשוב שתפני ברגישות ובעדינות.
מקווה שעניתי לשאלותייך, מוזמנת לפנות שוב.
רחל וינשטיין### שאלה  
 אני חיילת בתפקיד אינטנסיבי ואני סוגרת ליל הסדר – ואני חוששת שאולי אני אהיה במשמרת על ליל הסדר עצמו, ויהיה לי רק כמה דקות פנויות מהדלקת נרות עד לפנות בוקר.
מה כדאי לי לעשות?
לעשות את הסדר מוקדם – לפני הלילה? לעשות בבוקר? לעשות בקיצור? ואם בקיצור – מה להגיד ומה לדלג? ומה לאכול?
תודה!. ### תשובה  
 תודה על שאלתך, אשריך שאת משרתת את עם ישראל ובתפקידך את תורמת לביטחון במדינה. בזכות החיילות והחיילים, המוני בית ישראל יזכו בע"ה לחגוג את הפסח בשלווה ובשמחה, ואת מקיימת מצוה גדולה.
אשרייך גם על כך שהסדר חשוב לך, אפילו במצב המאתגר הזה, ואת מחפשת כיצד ניתן לחגוג אותו למרות הקושי. אני בטוחה שזה מצער להיות רחוקה בפסח מהבית והמשפחה, ואולי אפילו להיות לבד ממש בליל הסדר. יחד עם זאת, בזכות החשיבות של ליל הסדר עבורך, תזכי לקיים אולי סדר שונה שתלוי רק בך ויכול להיות משמעותי מאוד עבורך.
בליל הסדר אנו מקיימות את מצוות סיפור יציאת מצרים, שמתקיימת כלפי אחרים שמסבים איתנו אך יכולה להתקיים גם כלפי עצמנו. לכן, אם הזמן קצר, יש לבחור את החלקים שיהוו את קיום המצווה ולהתמקד בהם. כמו כן, אנו מקיימות מצוות אכילה ושתייה: שתיית ארבע כוסות, אכילת מצה ומרור.
למען האמת, במשפחות רבות רגילים לליל סדר ארוך שכולל את קריאת כל ההגדה, דברי תורה, שירים, משחקים ודיונים. אולם הגרעין הבסיסי של ההגדה אינו ארוך כל כך, וגם בתוכו יש חלקים ברמת חיוב גבוהה יותר מאחרים. הפירוט שלפניך ינחה אותך כיצד לערוך את ליל הסדר שלך באופן בו תקיימי במלואן את כל המצוות היחודיות שבו.
העקרונות: 
זמן ליל הסדר הוא דווקא בליל ט"ו ניסן, מהחשכה ועד חצות הלילה (סוף זמן אכילת אפיקומן). 
ליל הסדר כולל ארבע כוסות – כל כוס מינימום כחצי כוס של ימינו, לכן צריך שתהיה לך כמות של 2 כוסות שלמות. כמובן, מי שבתפקיד או בשמירה אסור לה להשתכר, אז עדיף לשתות מיץ ענבים. כל כוס צמודה לטקסט – קידוש, מגיד, ברכת המזון והלל.
אכילת מצה: מצוה מהתורה לאכול כזית מצה, וחכמים הוסיפו על כך עוד – באכילה הראשונה שני "זיתים" במקום אחד, שיהיה אחד לברכת "המוציא" ואחד לברכת "אכילת מצה", ועוד אחד לכורך ועוד אחד לאפיקומן. כיוון שה"כזית" המינימלי המקובל הוא שליש מצה, את צריכה לאכול מצה ושליש בסך הכל. 
כמו כל שבת וחג, יש לברך המוציא על שני "כיכרות", כלומר במקרה שלנו שתי מצות שלמות. בנוסף, בליל הסדר מוסיפים עוד מצה כדי לברך "על אכילת מצה", ואותה נשים באמצע בין השתיים ונחצה אותה ב"יחץ". אז נסי לדאוג שיהיו ברשותך שלוש מצות שלמות. 
אכילת מרור: מהתורה המצווה היא לאכול את המרור עם בשר הפסח, וכיום אנו אוכלות מרור לבד וזו מצוה מדרבנן (וכן מרור עם המצה והחרוסת בכורך וזה זכר למקדש). צריך לאכול עלה בינוני של חסה.
מצוות סיפור יציאת מצרים: מצווה מהתורה לספר ביציאת מצרים, לפי התחושה והיכולת, ואפילו מי שנמצאת לבד חייבת לספר לעצמה. חכמים קבעו לנו כמה הוראות איך לספר:
להתחיל בגנות ולסיים בשבח. הגנות היא גם רוחנית [ריחוק מה'] וגם גשמית [שעבוד] וכן השבח הוא גם רוחני [קרבה אל ה'] וגם גשמי [חירות].
לספר את הסיפור בהקשר למצוות האכילה – פסח מצה ומרור.
לקשר את הסיפור לחוויה האישית שלנו ומתוך כך לשבח ולהלל את הקב"ה על כל הניסים שעשה לנו.
מקורות והרחבות:
[בהמשך תמצאי את נוסח ההגדה המקוצרת אותה תוכלי לומר בזמן מועט]
נשים חייבות בכל מצוות ליל הסדר, כפי שכתב השולחן-ערוך (אורח חיים תע"ב, י"ד):
"גַּם הַנָּשִׁים חַיָּבוֹת בְּאַרְבַּע כּוֹסוֹת וּבְכָל מִצְוֹת הַנּוֹהֲגוֹת בְּאוֹתוֹ לַיְלָה" ובגמרא מובא הנימוק: "שאף הן היו באותו הנס".
ההגדה – 
התורה צוותה במספר מקומות לספר על יציאת מצרים, למשל (שמות י"ג, ח) "וְהִגַּדְתָּ לְבִנְךָ בַּיּוֹם הַהוּא לֵאמֹר בַּעֲבוּר זֶה עָשָׂה ה' לִי בְּצֵאתִי מִמִּצְרָיִם".
המשנה (פסחים י', ד-ה) מתארת כיצד יש לקיים את מצוות סיפור יציאת מצרים:
מזגו לו כוס שני, וכאן הבן שואל אביו. ואם אין דעת בבן, אביו מלמדו, מה נשתנה הלילה הזה מכל הלילות, שבכל הלילות אנו אוכלין חמץ ומצה, הלילה הזה כולו מצה. שבכל הלילות אנו אוכלין שאר ירקות, הלילה הזה מרור. שבכל הלילות אנו אוכלין בשר צלי, שלוק, ומבושל, הלילה הזה כולו צלי. שבכל הלילות אנו מטבילין פעם אחת, הלילה הזה שתי פעמים. 
ולפי דעתו של בן, אביו מלמדו. מתחיל בגנות ומסיים בשבח, ודורש מארמי אובד אבי, עד שיגמור כל הפרשה כולה.
רבן גמליאל היה אומר, כל שלא אמר שלשה דברים אלו בפסח, לא יצא ידי חובתו, ואלו הן, פסח, מצה, ומרור.
פסח, על שום שפסח המקום על בתי אבותינו במצרים. 
מצה, על שום שנגאלו יח אבותינו במצרים. 
מרור, על שום שמררו המצרים את חיי אבותינו במצרים.
בכל דור ודור חייב אדם לראות את עצמו כאילו הוא יצא ממצרים, שנאמר (שמות יג), "והגדת לבנך ביום ההוא לאמר, בעבור זה עשה ה' לי בצאתי ממצרים". 
לפיכך אנחנו חייבין להודות, להלל, לשבח, לפאר, לרומם, להדר, לברך, לעלה, ולקלס, למי שעשה לאבותינו ולנו את כל הנסים האלו, הוציאנו מעבדות לחרות, מיגון לשמחה, ומאבל ליום טוב, ומאפלה לאור גדול, ומשעבוד לגאלה. ונאמר לפניו, "הללויה".
ניתן לראות במשנה את המרכיבים החשובים של הסיפור: 
פתיחה בשאלה, תהליך סיפורי מגנות לשבח, התייחסות לפסוקי "מקרא ביכורים" ("ארמי אובד אבי", דברים כ"ו), התייחסות לשלוש מצוות האכילה של הלילה – פסח מצה ומרור, והודאה על הניסים.
הגמרא פירטה מרכיבים אלה ומתוכם התגבשה ההגדה. החלקים האחרים שבהגדה שמוכרת לנו כיום הם תוספות כדי להרבות בסיפור הגאולה כיון ש"כל המרבה לספר ביציאת מצרים הרי זה משובח" אך הם אינם התמצית.
את הרעיון של "מתחיל בגנות ומסיים בשבח" פירטה הגמרא לשני אופנים, וכך פסק אותם הרמב"ם (חמץ ומצה ז', ד'): 
"וְצָרִיךְ לְהַתְחִיל בִּגְנוּת וּלְסַיֵּם בְּשֶׁבַח. כֵּיצַד. מַתְחִיל וּמְסַפֵּר שֶׁבַּתְּחִלָּה הָיוּ אֲבוֹתֵינוּ בִּימֵי תֶּרַח וּמִלְּפָנָיו כּוֹפְרִים וְטוֹעִין אַחַר הַהֶבֶל וְרוֹדְפִין אַחַר עֲבוֹדַת אֱלִילִים. וּמְסַיֵּם בְּדַת הָאֱמֶת שֶׁקֵּרְבָנוּ הַמָּקוֹם לוֹ וְהִבְדִּילָנוּ מֵהָאֻמּוֹת וְקֵרְבָנוּ לְיִחוּדוֹ. וְכֵן מַתְחִיל וּמוֹדִיעַ שֶׁעֲבָדִים הָיִינוּ לְפַרְעֹה בְּמִצְרַיִם וְכָל הָרָעָה שֶׁגְּמָלָנוּ וּמְסַיֵּם בַּנִּסִּים וּבַנִּפְלָאוֹת שֶׁנַּעֲשׂוּ לָנוּ וּבְחֵרוּתֵנוּ. וְהוּא שֶׁיִּדְרשׁ מֵ(דברים כו ה) "אֲרַמִּי אֹבֵד אָבִי" עַד שֶׁיִּגְמֹר כָּל הַפָּרָשָׁה. וְכָל הַמּוֹסִיף וּמַאֲרִיךְ בִּדְרַשׁ פָּרָשָׁה זוֹ הֲרֵי זֶה מְשֻׁבָּח"
גם ההתייחסות ל"פסח, מצה ומרור" הינה חובה כמו שנאמר במשנה, ויש לקשור בין המילה, המאכל (מלבד בשר הפסח שאין לנו כמובן) וסיפור יציאת מצרים:
"וְאוֹמֵר פֶּסַח זֶה שֶׁאָנוּ אוֹכְלִין עַל שֵׁם שֶׁפָּסַח הַמָּקוֹם עַל בָּתֵּי אֲבוֹתֵינוּ בְּמִצְרַיִם שֶׁנֶּאֱמַר (שמות יב כז) "וַאֲמַרְתֶּם זֶבַח פֶּסַח הוּא לַה'". וּמַגְבִּיהַּ הַמָּרוֹר בְּיָדוֹ וְאוֹמֵר מָרוֹר זֶה שֶׁאָנוּ אוֹכְלִין עַל שֵׁם שֶׁמֵּרְרוּ הַמִּצְרִיִּים אֶת חַיֵּי אֲבוֹתֵינוּ בְּמִצְרַיִם שֶׁנֶּאֱמַר (שמות א יד) "וַיְמָרְרוּ אֶת חַיֵּיהֶם". וּמַגְבִּיהַּ הַמַּצָּה בְּיָדוֹ וְאוֹמֵר מַצָּה זוֹ שֶׁאָנוּ אוֹכְלִין עַל שֵׁם שֶׁלֹּא הִסְפִּיק בְּצֵקָם שֶׁל אֲבוֹתֵינוּ לְהַחֲמִיץ עַד שֶׁנִּגְלָה עֲלֵיהֶם הַקָּדוֹשׁ בָּרוּךְ הוּא וּגְאָלָם מִיָּד שֶׁנֶּאֱמַר (שמות יב לט) "וַיֹּאפוּ אֶת הַבָּצֵק אֲשֶׁר הוֹצִיאוּ מִמִּצְרַיִם" וְכוּ'. וּבַזְּמַן הַזֶּה אוֹמֵר פֶּסַח שֶׁהָיוּ אֲבוֹתֵינוּ אוֹכְלִין בִּזְמַן שֶׁבֵּית הַמִּקְדָּשׁ קַיָּם עַל שֵׁם שֶׁפָּסַח הַקָּדוֹשׁ בָּרוּךְ הוּא עַל בָּתֵּי אֲבוֹתֵינוּ וְכוּ'" (משנה תורה, הלכות חמץ ומצה ז)
מיד לאחר סיום הסיפור נאמר שבח והודיה לה' על הגאולה, וחלק מן ההלל. כיוון שהלל זה מעמדו הוא דרבנן בימינו (כשאין עמו קרבן פסח), ואף נהוג  שאין מברכים עליו,  אפשר לוותר עליו בשעת הדחק.
מצוות האכילה:
בספר שמות פרק י"ב נאמר שיש לאכול מצות בליל הסדר ("בָּרִאשֹׁן בְּאַרְבָּעָה עָשָׂר יוֹם לַחֹדֶשׁ בָּעֶרֶב תֹּאכְלוּ מַצֹּת"), וכן בשר קרבן פסח עם מצה ועם מרור יחד ("וְאָכְלוּ אֶת הַבָּשָׂר בַּלַּיְלָה הַזֶּה צְלִי אֵשׁ וּמַצּוֹת עַל מְרֹרִים יֹאכְלֻהוּ").
כמובן, אין היום קרבן פסח ולכן קיום מצוות אכילת מצה מדאורייתא הוא בכזית מצה שאוכלים לבדה. לרוב הדעות קיום מצווה זו הוא מיד אחרי ה"מגיד", ולחלק מהדעות הוא בכזית "אפיקומן" שנאכל לפני ברכת המזון.
כמו כן יש לאכול כזית נוסף לשם ברכת "המוציא", כפי שאוכלים בכל סעודת חג.
השו"ע (אורח חיים תע"ה, א') הביא הלכה זו, והמשנה ברורה מעיר שם:
"ובדיעבד אם אכל כזית אחד בין מהשלמה ובין מהפרוסה יצא".
המרור לא נצטווה בפני עצמו ולכן מעמדו כיום הוא כמצוה מדרבנן, ויש לאכול ממנו כזית. 
 
ארבע הכוסות הן מצוה מדרבנן, וכל אחת מהן צמודה לחלק אחר של ליל הסדר: כוס ראשונה לקידוש, שניה למגיד, שלישית לברכת המזון ורביעית להלל. יש לשתות את ארבע הכוסות דווקא כשהן שזורות באמירת הטקסטים הללו ולא ברצף.
עיקר ההגדה: 
לפניך כל הטקסט שיש לומר בליל הסדר, לפי סדר הלילה. 
מה שבכתב מודגש – אל תדלגי. מה שאינו מודגש – ניתן לדלג אם אין זמן או כוחות.
קדש:
וַיְהִי עֶרֶב וַיְהִי בֹקֶר יוֹם הַשִּׁשִּׁי. וַיְכֻלּוּ הַשָׁמַיִם וְהָאָרֶץ וְכָל צְבָאָם. וַיְכַל אֱלֹהִים בַּיוֹם הַשְּׁבִיעִי מְלַאכְתּוֹ אֲשֶׁר עָשָׂה וַיִּשְׁבֹּת בַּיוֹם הַשְּׁבִיעִי מִכָּל מְלַאכְתּוֹ אֲשֶׁר עָשָׂה. וַיְבָרֶךְ אֱלֹהִים אֶת יוֹם הַשְּׁבִיעִי וַיְקַדֵּשׁ אוֹתוֹ כִּי בוֹ שָׁבַת מִכָּל מְלַאכְתּוֹ אֲשֶׁר בָּרָא אֱלֹהִים לַעֲשׂוֹת.
[אם את לא לבד – סַבְרִי מָרָנָן וְרַבָּנָן וְרַבּוֹתַי]
בָּרוּךְ אַתָּה יְיָ אֱלֹהֵינוּ מֶלֶךְ הָעוֹלָם בּוֹרֵא פְּרִי הַגָפֶן.
בָּרוּךְ אַתָּה יְיָ אֱלֹהֵינוּ מֶלֶךְ הָעוֹלָם, אֲשֶׁר בָּחַר בָּנוּ מִכָּל עָם וְרוֹמְמָנוּ מִכָּל לָשׁוֹן וְקִדְּשָׁנוּ בְּמִצְוֹתָיו. וַתִּתֶּן לָנוּ יְיָ אֱלֹהֵינוּ בְּאַהֲבָה (בְּשַׁבָּת: שַׁבָּתוֹת לִמְנוּחָה וּ)מוֹעֲדִים לְשִׂמְחָה, חַגִּים וּזְמַנִּים לְשָׂשׂוֹן, אֶת יוֹם (הַשַּׁבָּת הַזֶה וְאֶת יוֹם) חַג הַמַּצּוֹת הַזֶּה, זְמַן חֵרוּתֵנוּ (בְּאַהֲבָה), מִקְרָא קֹדֶשׁ, זֵכֶר לִיצִיאַת מִצְרָיִם. כִּי בָנוּ בָחַרְתָּ וְאוֹתָנוּ קִדַּשְׁתָּ מִכָּל הָעַמִּים, (וְשַׁבָּת) וּמוֹעֲדֵי קָדְשֶךָ (בְּאַהֲבָה וּבְרָצוֹן,) בְּשִׂמְחָה וּבְשָׂשׂוֹן הִנְחַלְתָּנוּ. בָּרוּךְ אַתָּה יְיָ, מְקַדֵּשׁ (הַשַּׁבָּת וְ)יִשְׂרָאֵל וְהַזְּמַנִּים.
בָּרוּךְ אַתָּה יְיָ אֱלֹהֵינוּ מֶלֶךְ הָעוֹלָם, שֶׁהֶחֱיָנוּ וְקִיְּמָנוּ וְהִגִּיעָנוּ לַזְּמַן הַזֶה.
שׁוֹתה רֹב כּוֹס הַיַיִן בְּהַסָבָּה.
רחץ: – ליטול ידיים בלי ברכה
כרפס:– לברך "בָּרוּךְ אַתָּה יְיָ אֱלֹהֵינוּ מֶלֶךְ הָעוֹלָם, בּוֹרֵא פְּרִי הָאֲדָמָה" ולאכול ירק טבול במי מלח או ברוטב 
יחץ:– לחצות את המצה האמצעית ולשים בצד את החצי הגדול
מגיד:– למזוג כוס שניה ולומר:
מַה נִּשְׁתַּנָה הַלַּיְלָה הַזֶּה מִכָּל הַלֵּילוֹת –
שֶׁבְּכָל הַלֵּילוֹת אָנוּ אוֹכְלִין חָמֵץ וּמַצָּה, הַלַּיְלָה הַזֶּה – כֻּלּוֹ מַצָּה?
שֶׁבְּכָל הַלֵּילוֹת אָנוּ אוֹכְלִין שְׁאָר יְרָקוֹת, – הַלַּיְלָה הַזֶּה מָרוֹר?
שֶׁבְּכָל הַלֵּילוֹת אֵין אָנוּ מַטְבִּילִין אֲפִילוּ פַּעַם אֶחָת, – הַלַּיְלָה הַזֶּה שְׁתֵּי פְעָמִים?
שֶׁבְּכָל הַלֵּילוֹת אָנוּ אוֹכְלִין בֵּין יוֹשְׁבִין וּבֵין מְסֻבִּין, – הַלַּיְלָה הַזֶּה כֻּלָּנוּ מְסֻבִּין?
עֲבָדִים הָיִינוּ לְפַרְעֹה בְּמִצְרָיִם, וַיּוֹצִיאֵנוּ יְיָ אֱלֹהֵינוּ מִשָּׁם בְּיָד חֲזָקָה וּבִזְרוֹעַ נְטוּיָה. וְאִלּוּ לֹא הוֹצִיא הַקָּדוֹשׁ בָּרוּךְ הוּא אֶת אֲבוֹתֵינוּ מִמִּצְרָיִם, הֲרֵי אָנוּ וּבָנֵינוּ וּבְנֵי בָנֵינוּ מְשֻׁעְבָּדִים הָיִינוּ לְפַרְעֹה בְּמִצְרָיִם. 
מִתְּחִלָּה עוֹבְדֵי עֲבוֹדָה זָרָה הָיוּ אֲבוֹתֵינוּ, וְעַכְשָׁיו קֵרְבָנוּ הַמָּקוֹם לַעֲבֹדָתוֹ.
אֲרַמִּי אֹבֵד אָבִי, וַיֵּרֶד מִצְרַיְמָה וַיָּגָר שָׁם בִּמְתֵי מְעָט, וַיְהִי שָׁם לְגוֹי גָּדוֹל, עָצוּם וָרָב.
וַיָּרֵעוּ אֹתָנוּ הַמִּצְרִים וַיְעַנּוּנוּ, וַיִתְּנוּ עָלֵינוּ עֲבֹדָה קָשָׁה.
וַנִּצְעַק אֶל יְיָ אֱלֹהֵי אֲבֹתֵינוּ, וַיִּשְׁמַע יְיָ אֶת קֹלֵנוּ, וַיַּרְא אֶת עָנְיֵנוּ וְאֶת עֲמָלֵנוּ וְאֶת לַחֲצֵנוּ.
וַיּוֹצִאֵנוּ יְיָ מִמִצְרַיִם בְּיָד חֲזָקָה וּבִזְרֹעַ נְטוּיָה, וּבְמֹרָא גָּדֹל, וּבְאֹתוֹת וּבְמֹפְתִים.
[במצב של קוצר זמן, מדלגת על חלק משמעותי מנוסח ההגדה וממשיכה:]
[לכסות את המצות ולהחזיק ביד את הכוס]
רַבָּן גַּמְלִיאֵל הָיָה אוֹמֵר: כָּל שֶׁלֹּא אָמַר שְׁלשָׁה דְּבָרִים אֵלּוּ בַּפֶּסַח, לֹא יָצָא יְדֵי חוֹבָתוֹ, וְאֵלּוּ הֵן: פֶּסַח, מַצָה, וּמָרוֹר. 
פֶּסַח שֶׁהָיוּ אֲבוֹתֵינוּ אוֹכְלִים בִּזְמַן שֶׁבֵּית הַמִּקְדָּשׁ הָיָה קַיָּם, עַל שׁוּם מָה? עַל שׁוּם שֶׁפָּסַח הַקָּדוֹשׁ בָּרוּךְ הוּא עַל בָּתֵּי אֲבוֹתֵינוּ בְּמִצְרַיִם, שֶׁנֶּאֱמַר: וַאֲמַרְתֶּם זֶבַח פֶּסַח הוּא לַיי, אֲשֶׁר פָּסַח עַל בָּתֵּי בְנֵי יִשְׂרָאֵל בְּמִצְרַיִם בְּנָגְפּוֹ אֶת מִצְרַיִם, וְאֶת בָּתֵּינוּ הִצִּיל, וַיִּקֹּד הָעָם וַיִּשְּׁתַּחֲווּ.
[להניח את הכוס ולהחזיק את המצה]
מַצָּה זוֹ שֶׁאָנוּ אוֹכְלִים, עַל שׁוּם מָה? עַל שׁוּם שֶׁלֹא הִסְפִּיק בְּצֵקָם שֶׁל אֲבוֹתֵינוּ לְהַחֲמִיץ עַד שֶׁנִּגְלָה עֲלֵיהֶם מֶלֶךְ מַלְכֵי הַמְּלָכִים, הַקָּדוֹשׁ בָּרוּךְ הוּא, וּגְאָלָם, שֶׁנֶּאֱמַר: וַיֹּאפוּ אֶת הַבָּצֵק אֲשֶׁר הוֹצִיאוּ מִמִּצְרַיִם עֻגֹת מַצּוֹת, כִּי לֹא חָמֵץ, כִּי גֹרְשׁוּ מִמִּצְרַיִם וְלֹא יָכְלוּ לְהִתְמַהְמֵהַּ, וְגַּם צֵדָה לֹא עָשׂו לָהֶם.
[להניח את המצה ולהחזיק את המרור]
מָרוֹר זֶה שֶׁאָנוּ אוֹכְלִים, עַל שׁוּם מָה? עַל שׁוּם שֶׁמֵּרְרוּ הַמִּצְרִים אֶת חַיֵּי אֲבוֹתֵינוּ בְּמִצְרַיִם, שֶׁנֶּאֱמַר: וַיְמָרֲרוּ אֶת חַיֵּיהֶם בַּעֲבֹדָה קָשָה, בְּחֹמֶר וּבִלְבֵנִים וּבְכָל עֲבֹדָה בַּשָּׂדֶה אֶת כָּל עֲבֹדָתָם אֲשֶׁר עָבְדוּ בָהֶם בְּפָרֶךְ.
[לספר ביציאת מצרים אפילו בינך לבין עצמך, לפי מה שאת מרגישה ואיך שאת חווה את הסיפור במקום בו את נמצאת כרגע.]
בְּכָל דּוֹר וָדוֹר חַיָּב אָדָם לִרְאוֹת אֶת עַצְמוֹ כְּאִלּוּ הוּא יָצָא מִמִּצְרַיִם, שֶׁנֶּאֱמַר: וְהִגַּדְתָּ לְבִנְךָ בַּיוֹם הַהוּא לֵאמֹר, בַּעֲבוּר זֶה עָשָׂה יְיָ לִי בְּצֵאתִי מִמִּצְרָיִם. לֹא אֶת אֲבוֹתֵינוּ בִּלְבָד גָּאַל הַקָּדוֹשׁ בָּרוּךְ הוּא, אֶלָּא אַף אוֹתָנוּ גָּאַל עִמָּהֶם, שֶׁנֶּאֱמַר: וְאוֹתָנוּ הוֹצִיא מִשָׁם, לְמַעַן הָבִיא אֹתָנוּ, לָתֶת לָנוּ אֶת הָאָרֶץ אֲשֶׁר נִשְׁבַּע לַאֲבֹתֵנוּ.
לְפִיכָךְ אֲנַחְנוּ חַיָּבִים לְהוֹדוֹת, לְהַלֵּל, לְשַׁבֵּחַ, לְפָאֵר, לְרוֹמֵם, לְהַדֵּר, לְבָרֵךְ, לְעַלֵּה וּלְקַלֵּס לְמִי שֶׁעָשָׂה לַאֲבוֹתֵינוּ וְלָנוּ אֶת כָּל הַנִסִּים הָאֵלוּ: הוֹצִיאָנוּ מֵעַבְדוּת לְחֵרוּת מִיָּגוֹן לְשִׂמְחָה, וּמֵאֵבֶל לְיוֹם טוֹב, וּמֵאֲפֵלָה לְאוֹר גָּדוֹל, וּמִשִּׁעְבּוּד לִגְאֻלָּה. וְנֹאמַר לְפָנָיו שִׁירָה חֲדָשָׁה הַלְלוּיָהּ.
א הַלְלוּ יָהּ הַלְלוּ עַבְדֵי יְהוָה הַלְלוּ אֶת שֵׁם יְהוָה. ב יְהִי שֵׁם יְהוָה מְבֹרָךְ מֵעַתָּה וְעַד עוֹלָם. ג מִמִּזְרַח שֶׁמֶשׁ עַד מְבוֹאוֹ מְהֻלָּל שֵׁם יְהוָה. ד רָם עַל כָּל גּוֹיִם יְהוָה עַל הַשָּׁמַיִם כְּבוֹדוֹ. ה מִי כַּיהוָה אֱלֹהֵינוּ הַמַּגְבִּיהִי לָשָׁבֶת. ו הַמַּשְׁפִּילִי לִרְאוֹת בַּשָּׁמַיִם וּבָאָרֶץ. ז מְקִימִי מֵעָפָר דָּל מֵאַשְׁפֹּת יָרִים אֶבְיוֹן. ח לְהוֹשִׁיבִי עִם נְדִיבִים עִם נְדִיבֵי עַמּוֹ. ט מוֹשִׁיבִי עֲקֶרֶת הַבַּיִת אֵם הַבָּנִים שְׂמֵחָה הַלְלוּ יָהּ. 
א בְּצֵאת יִשְׂרָאֵל מִמִּצְרָיִם בֵּית יַעֲקֹב מֵעַם לֹעֵז. ב הָיְתָה יְהוּדָה לְקָדְשׁוֹ יִשְׂרָאֵל מַמְשְׁלוֹתָיו. ג הַיָּם רָאָה וַיָּנֹס הַיַּרְדֵּן יִסֹּב לְאָחוֹר. ד הֶהָרִים רָקְדוּ כְאֵילִים גְּבָעוֹת כִּבְנֵי צֹאן. ה מַה לְּךָ הַיָּם כִּי תָנוּס הַיַּרְדֵּן תִּסֹּב לְאָחוֹר. ו הֶהָרִים תִּרְקְדוּ כְאֵילִים גְּבָעוֹת כִּבְנֵי צֹאן. ז מִלִּפְנֵי אָדוֹן חוּלִי אָרֶץ מִלִּפְנֵי אֱלוֹהַּ יַעֲקֹב. ח הַהֹפְכִי הַצּוּר אֲגַם מָיִם חַלָּמִישׁ לְמַעְיְנוֹ מָיִם.
בָּרוּךְ אַתָּה יְיָ אֱלֹהֵינוּ מֶלֶךְ הָעוֹלָם, אֲשֶׁר גְּאָלָנוּ וְגָאַל אֶת אֲבוֹתֵינוּ מִמִּצְרַיִם, וְהִגִּיעָנוּ לַלַּיְלָה הַזֶּה לֶאֱכָל בּוֹ מַצָּה וּמָרוֹר. כֵּן יְיָ אֱלֹהֵינוּ וֵאלֹהֵי אֲבוֹתֵינוּ יַגִּיעֵנוּ לְמוֹעֲדִים וְלִרְגָלִים אֲחֵרִים הַבָּאִים לִקְרָאתֵנוּ לְשָׁלוֹם, שְׂמֵחִים בְּבִנְיַן עִירֶךָ וְשָׂשִׂים בַּעֲבוֹדָתֶךָ. וְנֹאכַל שָׁם מִן הַזְּבָחִים וּמִן הַפְּסָחִים אֲשֶׁר יַגִּיעַ דָּמָם עַל קִיר מִזְבַּחֲךָ לְרָצוֹן, וְנוֹדֶה לְךָ שִׁיר חָדָש עַל גְּאֻלָּתֵנוּ וְעַל פְּדוּת נַפְשֵׁנוּ. בָּרוּךְ אַתָּה יְיָ גָּאַל יִשְׂרָאֵל.
בָּרוּךְ אַתָּה יְיָ אֱלֹהֵינוּ מֶלֶךְ הָעוֹלָם בּוֹרֵא פְּרִי הַגָּפֶן.
לשתות בהסבה.
רחצה:– ליטול ידיים ולברך בָּרוּךְ אַתָּה יְיָ אֱלֹהֵינוּ מֶלֶךְ הָעוֹלָם, אֲשֶׁר קִדְּשָׁנוּ בְּמִצְוֹתָיו וְצִוָּנוּ עַל נְטִילַת יָדָיִם.
מוציא מצה: – להחזיק את המצות (שתיים שלמות וביניהן אחת חצויה) ולברך  בָּרוּךְ אַתָּה יְיָ אֱלֹהֵינוּ מֶלֶךְ הָעוֹלָם הַמּוֹצִיא לֶחֶם מִן הָאָרֶץ.
להניח את המצה התחתונה ולברך על השלמה והחצויה: 
בָּרוּךְ אַתָּה יְיָ אֱלֹהֵינוּ מֶלֶךְ הָעוֹלָם, אֲשֶׁר קִדְּשָנוּ בְּמִצְוֹתָיו וְצִוָּנוּ עַל אֲכִילַת מַצָּה.
לאכול בתיאבון ובהסבה כזית. הכמות – לפחות שליש מצה (ה"כזית" המינימלי) ואם את יכולה שני שליש – עדיף.
מרור:– לקחת מרור ולברך בָּרוּךְ אַתָּה יְיָ אֱלֹהֵינוּ מֶלֶךְ הָעוֹלָם, אֲשֶׁר קִדְּשָנוּ בְּמִצְוֹתָיו וְצִוָּנוּ עַל אֲכִילַת מָרוֹר.
לאכול בלי הסבה.
כורך:– לקחת כזית מצה ומרור לכרוך יחד ולומר: זֵכֶר לְמִקְדָּשׁ כְּהִלֵּל. כֵּן עָשָׂה הִלֵּל בִּזְמַן שֶׁבֵּית הַמִּקְדָּשׁ הָיָה קַיָּם: הָיָה כּוֹרֵךְ פסח מַצָּה וּמָרוֹר וְאוֹכֵל בְּיַחַד, לְקַיֵּם מַה שֶׁנֶּאֱמַר: עַל מַצּוֹת וּמְרֹרִים יֹאכְלֻהוּ. ולאכול בהסבה.
שולחן עורך: – לאכול.
צפון:– להוציא את החלק ששמת בצד ב"יחץ", ולאכול אותו בהסבה.
ברך:– למזוג כוס שלישי ולברך ברכת המזון, עם "יעלה ויבוא". עיקר ברכת המזון הוא עד "אל יחסרנו", אם יש עוד מעט זמן אמרי אותה בשלמותה.
כוס שלישית:
בָּרוּךְ אַתָּה יְיָ אֱלֹהֵינוּ מֶלֶךְ הָעוֹלָם בּוֹרֵא פְּרִי הַגָפֶן.
לשתות בהסבה.
הלל:– למזוג כוס רביעית ולומר:
לֹא לָנוּ יְיָ לֹא לָנוּ, כִּי לְשִׁמְךָ תֵּן כָּבוֹד, עַל חַסְדְּךָ, עַל אֲמִתֶּךָ. לָמָּה יֹאמְרוּ הַגּוֹיִם אַיֵּה נָא אֱלֹהֵיהֶם, וֵאלֹהֵינוּ בַשָּׁמָיִם, כֹּל אֲשֶׁר חָפֵץ עָשָׂה. עֲצַבֵּיהֶם כֶּסֶף וְזָהָב מַעֲשֵׂה יְדֵי אָדָם. פֶּה לָהֶם וְלֹא יְדַבֵּרוּ, עֵינַיִם לָהֶם וְלֹא יִרְאוּ. אָזְנַיִם לָהֶם וְלֹא יִשְׁמָעוּ, אַף לָהֶם וְלֹא יְרִיחוּן. יְדֵיהֶם וְלֹא יְמִישׁוּן, רַגְלֵיהֶם וְלֹא יְהַלֵּכוּ, לֹא יֶהְגּוּ בִּגְרוֹנָם. כְּמוֹהֶם יִהְיוּ עֹשֵׂיהֶם, כֹּל אֲשֶׁר בֹּטֵחַ בָּהֶם. יִשְׂרָאֵל בְּטַח בַּיְיָ, עֶזְרָם וּמָגִנָּם הוּא. בֵּית אַהֲרֹן בִּטְחוּ בַּיְיָ, עֶזְרָם וּמָגִנָּם הוּא. יִרְאֵי יְיָ בִּטְחוּ בַּיְיָ, עֶזְרָם וּמָגִנָּם הוּא.
יְיָ זְכָרָנוּ יְבָרֵךְ, יְבָרֵךְ אֶת בֵּית יִשְׂרָאֵל, יְבָרֵךְ אֶת בֵּית אַהֲרֹן. יְבָרֵךְ יִרְאֵי יְיָ, הַקְּטַנִים עִם הַגְּדֹלִים. יֹסֵף יְיָ עֲלֵיכֶם, עֲלֵיכֶם וְעַל בְּנֵיכֶם. בְּרוּכִים אַתֶּם לַיְיָ, עֹשֵׂה שָׁמַיִם וָאָרֶץ. הַשָּׁמַיִם שָׁמַיִם לַיְיָ וְהָאָרֶץ נָתַן לִבְנֵי אָדָם. לֹא הַמֵּתִים יְהַלְלוּ יָהּ וְלֹא כָּל יֹרְדֵי דוּמָה. וַאֲנַחְנוּ נְבָרֵךְ יָהּ מֵעַתָּה וְעַד עוֹלָם. הַלְלוּיָהּ:
אָהַבְתִּי כִּי יִשְׁמַע יְיָ אֶת קוֹלִי, תַּחֲנוּנָי. כִּי הִטָּה אָזְנוֹ לִי וּבְיָמַי אֶקְרָא. אֲפָפוּנִי חֶבְלֵי מָוֶת וּמְצָרֵי שְׁאוֹל מְצָאוּנִי, צָרָה וְיָגוֹן אֶמְצָא. וּבְשֵׁם יְיָ אֶקְרָא, אָנָּא יְיָ מַלְּטָה נַפְשִׁי. חַנוּן יְיָ וְצַדִיק, וֵאלֹהֵינוּ מְרַחֵם. שֹׁמֵר פְּתָאיִם יְיָ, דַלּוֹתִי וְלִי יְהוֹשִׁיעַ. שׁוּבִי נַפְשִׁי לִמְנוּחָיְכִי, כִּי יְיָ גָּמַל עָלָיְכִי. כִּי חִלַּצְתָּ נַפְשִׁי מִמָּוֶת, אֶת עֵינִי מִן דִּמְעָה, אֶת רַגְלִי מִדֶּחִי. אֶתְהַלֵּךְ לִפְנֵי יְיָ בְּאַרְצוֹת הַחַיִּים. הֶאֱמַנְתִּי כִּי אֲדַבֵּר, אֲנִי עָנִיתִי מְאֹד. אֲנִי אָמַרְתִּי בְחָפְזִי, כָּל הָאָדָם כֹּזֵב.
מָה אָשִׁיב לַיְיָ כָּל תַּגְמוּלוֹהִי עָלָי. כּוֹס יְשׁוּעוֹת אֶשָּׂא וּבְשֵׁם יְיָ אֶקְרָא. נְדָרַי לַיְיָ אֲשַׁלֵּם נֶגְדָה נָּא לְכָל עַמּוֹ. יָקָר בְּעֵינֵי יְיָ הַמָּוְתָה לַחֲסִידָיו. אָנָּא יְיָ כִּי אֲנִי עַבְדֶּךָ, אֲנִי עַבְדְּךָ בֶּן אֲמָתֶךָ, פִּתַּחְתָּ לְמוֹסֵרָי. לְךָ אֶזְבַּח זֶבַח תּוֹדָה וּבְשֵׁם יְיָ אֶקְרָא. נְדָרַי לַיְיָ אֲשַׁלֵם נֶגְדָה נָא לְכָל עַמוֹ. בְּחַצְרוֹת בֵּית יְיָ, בְּתוֹכֵכִי יְרוּשָׁלָיִם, הַלְלוּיָהּ:
הַלְלוּ אֶת יְיָ כָּל גּוֹיִם, שַׁבְּחוּהוּ כָּל הָאֻמִּים. כִּי גָבַר עָלֵינוּ חַסְדּוֹ, וֶאֱמֶת יְיָ לְעוֹלָם, הַלְלוּיָהּ:
הוֹדוּ לַיְיָ כִּי טוֹב כִּי לְעוֹלָם חַסְדּוֹ.
יֹאמַר נָא יִשְׂרָאֵל כִּי לְעוֹלָם חַסְדּוֹ.
יֹאמְרוּ נָא בֵית אַהֲרֹן כִּי לְעוֹלָם חַסְדּוֹ.
יֹאמְרוּ נָא יִרְאֵי יְיָ כִּי לְעוֹלָם חַסְדּוֹ.
מִן הַמֵּצַר קָרָאתִי יָהּ, עָנָנִי בַּמֶּרְחָב יָהּ. יְיָ לִי לֹא אִירָא, מַה יַּעֲשֶׂה לִי אָדָם. יְיָ לִי בְּעֹזְרָי וַאֲנִי אֶרְאֶה בְּשׂנְאָי. טוֹב לַחֲסוֹת בַּיְיָ מִבְּטֹחַ בָּאָדָם. טוֹב לַחֲסוֹת בַּיְיָ מִבְּטֹחַ בִּנְדִיבִים. כָּל גּוֹיִם סְבָבוּנִי, בְּשֵׁם יְיָ כִּי אֲמִילַם. סַבּוּנִי גַם סְבָבוּנִי, בְּשֵׁם יְיָ כִּי אֲמִילַם. סַבּוּנִי כִדְּבֹרִים, דֹּעֲכוּ כְּאֵשׁ קוֹצִים, בְּשֵׁם יְיָ כִּי אֲמִילַם. דָּחֹה דְּחִיתַנִי לִנְפֹּל, וַיְיָ עֲזָרָנִי. עָזִּי וְזִמְרָת יָהּ וַיְהִי לִי לִישׁוּעָה. קוֹל רִנָּה וִישׁוּעָה בְּאָהֳלֵי צַדִּיקִים, יְמִין יְיָ עֹשֵָׂה חָיִל. יְמִין יְיָ רוֹמֵמָה, יְמִין יְיָ עֹשֵָׂה חָיִל. לֹא אָמוּת כִּי אֶחְיֶה, וַאֲסַפֵּר מַעֲשֵׂי יָהּ. יַסֹּר יִסְּרַנִי יָּהּ, וְלַמָּוֶת לֹא נְתָנָנִי. פִּתְחוּ לִי שַׁעֲרֵי צֶדֶק, אָבֹא בָם, אוֹדֶה יָהּ. זֶה הַשַּׁעַר לַיְיָ, צַדִּיקִים יָבֹאוּ בוֹ. אוֹדְךָ כִּי עֲנִיתָנִי וַתְּהִי לִי לִישׁוּעָה. אוֹדְךָ כִּי עֲנִיתָנִי וַתְּהִי לִי לִישׁוּעָה. אֶבֶן מָאֲסוּ הַבּוֹנִים הָיְתָה לְרֹאשׁ פִּנָּה. אֶבֶן מָאֲסוּ הַבּוֹנִים הָיְתָה לְרֹאשׁ פִּנָּה. מֵאֵת יְיָ הָיְתָה זֹּאת הִיא נִפְלָאת בְּעֵינֵינוּ. מֵאֵת יְיָ הָיְתָה זֹּאת הִיא נִפְלָאת בְּעֵינֵינוּ. זֶה הַיּוֹם עָשָׂה יְיָ נָגִילָה וְנִשְׂמְחָה בוֹ. זֶה הַיּוֹם עָשָׂה יְיָ נָגִילָה וְנִשְׂמְחָה בוֹ.
אָנָּא יְיָ, הוֹשִיעָה נָּא.    אָנָּא יְיָ, הוֹשִיעָה נָּא.
אָנָּא יְיָ, הַצְלִיחָה נָא.     אָנָּא יְיָ, הַצְלִיחָה נָא.
בָּרוּךְ הַבָּא בְּשֵׁם יְיָ, בֵּרַכְנוּכֶם מִבֵּית יְיָ. בָּרוּךְ הַבָּא בְּשֵׁם יְיָ, בֵּרַכְנוּכֶם מִבֵּית יְיָ. אֵל יְיָ וַיָּאֶר לָנוּ. אִסְרוּ חַג בַּעֲבֹתִים עַד קַרְנוֹת הַמִּזְבֵּחַ. אֵל יְיָ וַיָּאֶר לָנוּ. אִסְרוּ חַג בַּעֲבֹתִים עַד קַרְנוֹת הַמִּזְבֵּחַ. אֵלִי אַתָּה וְאוֹדֶךָּ, אֱלֹהַי אֲרוֹמְמֶךָּ. אֵלִי אַתָּה וְאוֹדֶךָּ, אֱלֹהַי אֲרוֹמְמֶךָּ. הוֹדוּ לַיְיָ כִּי טוֹב, כִּי לְעוֹלָם חַסְדּוֹ. הוֹדוּ לַיְיָ כִּי טוֹב, כִּי לְעוֹלָם חַסְדּוֹ.
 יְהַלְלוּךָ יי אֱלֹהֵינוּ כָּל מַעֲשֶׂיךָ, וַחֲסִידֶיךָ צַדִּיקִים עוֹשֵׂי רְצוֹנֶךָ, וְכָל עַמְךָ בֵּית יִשְׂרָאֵל בְּרִנָה יוֹדוּ וִיבָרְכוּ, וִישַׁבְּחוּ וִיפָאֲרוּ, וִירוֹמְמוּ וְיַעֲרִיצוּ, וְיַקְדִּישׁוּ וְיַמְלִיכוּ אֶת שִׁמְךָ, מַלְכֵּנוּ. כִּי לְךָ טוֹב לְהוֹדוֹת וּלְשִׁמְךָ נָאֱה לְזַמֵר, כִּי מֵעוֹלָם וְעַד עוֹלָם אַתָּה אֵל.
יִשְׁתַּבַּח שִׁמְךָ לָעַד מַלְכֵּנוּ, הָאֵל הַמֶלֶךְ הַגָּדוֹל וְהַקָּדוֹשׁ בַּשָּׁמַיִם וּבָאָרֶץ, כִּי לְךָ נָאֶה, יְיָ אֱלֹהֵינוּ וֵאלֹהֵי אֲבוֹתֵינוּ, שִׁיר וּשְׁבָחָה, הַלֵּל וְזִמְרָה, עֹז וּמֶמְשָׁלָה, נֶצַח, גְּדֻלָּה וּגְבוּרָה, תְּהִלָה וְתִפְאֶרֶת, קְדֻשָּׁה וּמַלְכוּת, בְּרָכוֹת וְהוֹדָאוֹת נוסח אשכנז: מֵעַתָּה וְעַד עוֹלָם. נוסח ספרד: לְשִׁמְךָ הַגָּדוֹל וְהַקָּדוֹשׁ וּמֵעוֹלָם וְעַד עוֹלָם אַתָּה אֵל . נוסח אשכנז: בָּרוּךְ אַתָּה יְיָ, אֵל מֶלֶךְ גָּדוֹל בַּתִּשְׁבָּחוֹת, אֵל הַהוֹדָאוֹת, אֲדוֹן הַנִפְלָאוֹת, הַבּוֹחֵר בְּשִׁירֵי זִמְרָה, מֶלֶךְ אֵל חֵי הָעוֹלָמִים.
נוסח ספרד: יְהַלְלוּךָ יְיָ אֱלֹהֵינוּ עַל כָּל מַעֲשֶׂיךָ, וַחֲסִידֶיךָ צַדִּיקִים עוֹשֵׂי רְצוֹנֶךָ, וְכָל עַמְךָ בֵּית יִשְׂרָאֵל כֻּלָּם בְּרִנָה יוֹדוּ וִיבָרְכוּ, וִישַׁבְּחוּ וִיפָאֲרוּ, וִישׁוֹרְרוּ וִירוֹמְמוּ וְיַעֲרִיצוּ, וְיַקְדִּישׁוּ וְיַמְלִיכוּ אֶת שִׁמְךָ מַלְכֵּנוּ תָּמִיד. כִּי לְךָ טוֹב לְהוֹדוֹת וּלְשִׁמְךָ נָאֶה לְזַמֵּר, כִּי מֵעוֹלָם וְעַד עוֹלָם אַתָּה אֵל. בָּרוּךְ אַתָּה יְיָ מֶלֶךְ מְהֻלָּל בַּתִּשְׁבָּחוֹת.
בָּרוּךְ אַתָּה יְיָ אֱלֹהֵינוּ מֶלֶךְ הָעוֹלָם בּוֹרֵא פְּרִי הַגָּפֶן.
לשתות בהסבה.
בָּרוּךְ אַתָּה יְיָ אֱלֹהֵינוּ מֶלֶךְ הָעוֹלָם,
עַל הַגֶּפֶן וְעַל פְּרִי הַגֶּפֶן,
עַל תְּנוּבַת הַשָּׂדֶה וְעַל אֶרֶץ חֶמְדָּה טוֹבָה וּרְחָבָה שֶׁרָצִיתָ וְהִנְחַלְתָּ לַאֲבוֹתֵינוּ לֶאֱכֹל מִפִּרְיָהּ וְלִשְׂבֹּעַ מִטּוּבָהּ
רַחֶם נָא ד' אֱלֹקֵינוּ עַל יִשְׂרָאֵל עַמֶּךָ וְעַל יְרוּשָׁלַיִם עִירֶךָ וְעַל צִיּוֹן מִשְׁכַּן כְּבוֹדֶךָ וְעַל מִזְבְּחֶךָ וְעַל הֵיכָלֶךָ
וּבְנֵה יְרוּשָׁלַיִם עִיר הַקֹדֶשׁ בִּמְהֵרָה בְיָמֵינוּ וְהַעֲלֵנוּ לְתוֹכָהּ וְשַׂמְחֵנוּ בְּבִנְיָנָהּ וְנֹאכַל מִפִּרְיָהּ וְנִשְׂבַּע מִטּוּבָהּ וּנְבָרֶכְךָ עָלֶיהָ בִּקְדֻשָׁה וּבְטָהֳרָה
(בְּשַׁבָּת: וּרְצֵה וְהַחֲלִיצֵנוּ בְּיוֹם הַשַׁבָּת הַזֶּה)
וְשַׂמְחֵנוּ בְּיוֹם חַג הַמַּצּוֹת הַזֶּה,
כִּי אַתָּה ה' טוֹב וּמֵטִיב לַכֹּל וְנוֹדֶה לְּךָ עַל הָאָרֶץ וְעַל פְּרִי גַּפְנָהּ.
בָּרוּךְ אַתָּה ה' עַל הָאָרֶץ וְעַל פְּרִי גַּפְנָה.
נרצה: לשנה הבאה בירושלים הבנויה!
מאחלת לך חג כשר ושמח, עם כל עם ישראל.
שלומית### שאלה  
 שלום, יש לי שתי שאלות גדולות –
הראשונה, למה דרך העולם היא שהורים נפטרים לפני ילדיהם? מדובר בסיטואציה קשה וכואבת מאוד. האנשים הראשונים שהילד רואה כשהוא בא לעולם הם ההורים שלו, הם מגדלים אותו, אוהבים אותו, מטפלים בו ודואגים לו. הוא מחובר אליהם בצורה העמוקה ביותר ואוהב אותם, למה ואיך הוא צריך להתמודד עם כאב כל כך גדול? (גם מצב שבו הורים קוברים את ילדיהם הוא מצב קשה מאוד ובלתי נתפס ובכלל לוויה זו סיטואציה קשה).
השאלה השנייה, למה צריך להביא ילדים לעולם אם בסוף כולם מתים? (יודעת שזו מצווה, אבל מה התכלית?)
תודה רבה 
 . ### תשובה  
 שלום לך יקרה,
בשאלות שלך אני שומעת את רצון להבין את משמעות החיים ולתת טעם להיותינו כאן לזמן קצוב. המציאות של המוות, או יותר נכון העובדה שאנו בני תמותה, דוחקת בנו לחפש ולהבין בשביל מה אנחנו נמצאים כאן לפרק הזמן שנקבע לנו על ידי הקב"ה. 
 נתבונן קודם בשאלה השניה – למה להביא ילדים לעולם אם בסוף הם ימותו, כלומר –  מה הטעם של חיים שהם מוקצבים בזמן. נדמה לי שאפשר שאפשר להרחיב את השאלה לשאלה רחבה יותר: בשביל מה אנחנו חיים?
 למה החיים מוקצבים בזמן?
בציווי ה' לאדם הראשון בספר בראשית כתוב: "וּמֵעֵץ הַדַּעַת טוֹב וָרָע לֹא תֹאכַל מִמֶּנּוּ כִּי בְּיוֹם אֲכָלְךָ מִמֶּנּוּ מוֹת תָּמוּת". כידוע אדם וחוה לא מתו ברגע האכילה ובמדרש לומדים שהעונש "מות תמות" פירושו שהאכילה מעץ הדעת מביאה את המוות לעולם: "וְלָמָּה נִתְגָּרֵשׁ [מגן עדן? עונש] עַל שֶׁהֵבִיא מִיתָה עַל הַדּוֹרוֹת" (במדבר רבה כג, יג). מכאן שהמוות הינו דבר רע ומכוון כעונש, או לפחות כתוצאה ממעשה חטא, ומביא איתו עצב והתמודדויות קשות לאנושות. 
קשה לענות על השאלה למה המוות צריך לנכוח בחיינו, הנסתרות הם לה' אלוקינו ולא נוכל להבין בוודאות את מטרתו. אך זה אינו מונע מאיתנו לחקור ולנסות להבין. הקיום שלנו בכלל מעורר תהיות רבות ואנחנו נמצאים במתח שבין חוסר ההבנה לבין חיפוש וחשיפת הידע. הרב רונן נויברט כתב על כך בהתייחסותו לסיפור בספר הזוהר שמביא את הפסוק "שְׂאוּ מָרוֹם עֵינֵיכֶם וּרְאוּ מִי בָרָא אֵלֶּה" (ישעיהו מ,כו). ישנם שני נדבכים בעולמו של ה' – "מי", ו"אלה" אשר מרכיבים גם את השם "א-לוהים". וכך הוא כותב: ### שאלה  
 שלום הרבנית,
אני כרגע מתלבטת על השתתפות בתוכנית התנדבות בחו"ל כאשר במהלך התוכנית המתנדבות גרות יחד בבית בעיר מרכזית.
מבחינת אוכל נאמר לנו שהאוכל שמסופק הוא לא בהכרח כשר אך המטבח הוא צמחוני (כך שלא ננכנס שום בשר לבית) לרבות דגים בעלי סנפיר וקשקשים (נגיד קופסאות טונה). נאמר שהמטבח והמוצרים שנכנסים הם בסגנון ״כושר סטייל״ (לא נכנסים בשר וגבינות טרפות- לא בטוחה שמאוד הבנתי את ההגדרה שלהם..)
בנוסף אסור בתכלית האיסור להכניס אוכל מבושל מבחוץ לבית.
לגבי ארוחות הבנות מכינות לעצמן את ארוחת
הבוקר ולארוחות צהריים וערב מועסקת אישה מקומית שבאה לבשל את הארוחות עם המוצרים שנמצאים בבית.
השאלה הראשונה שלי היא, האם אני יכולה לסמוך על זה שאם מותר לי לאכול את אותם המוצרים אני יכולה גם לאכול את האוכל המבושל?
(את ארוחת הצהריים האישה מכינה בבוקר ואנחנו לוקחות קופסאות להתנדבות ביציאה בבוקר)
לגבי ארוחת ערב לפי מה שהבנתי, האישה מבשלת כאשר אנחנו לא נמצאות כיוון שאנחנו מגיעות מאוחר וכאשר אנחנו מגיעות האוכל מחכה מוכן.
שאלה הבאה, האם בגלל שאנחנו לא נמצאות אז לא אוכל לאכול מארוחת הערב כיוון שהיא גויה?
יש לציין שלפעמים מנהלת המרכז (ישראלית ויהודיה) נמצאת בבית במהלך היום ולא יורדת לשטח, האם זה משפיע בצורה כלשהי?
בנוסף אני אציין, שבעיר שאנחנו נמצאות יש קהילה קטנה יהודית ובית חבד קרוב כך שבמידה ואראה שאת המוצרים הרגילים לא אוכל אקנה אצלם.
סליחה על האורך של השאלה, אני טיפה אבודה אשמח להתייעצות בנושא
 . ### תשובה  
 שלום וברכה,
אשרייך שאת שואפת גבוה בהתנדבות שלך בשנת השירות, ומעוניינת לתרום לעם ישראל באופן מיטבי. בנוסף על כך את בהחלט ראויה להערכה על הקפדתך בשמירת המצוות בזמן השליחות והמשימה החשובה שאת לוקחת על עצמך. אינך צריכה להתנצל על אורך השאלה, נהפוך הוא, יישר כוחך על הרצון לברר ולדייק את  הפרטים.
שאלתך כוללת מספר רכיבים, ואשתדל להשיב עליהם כסדרם.
בראש הדברים עליי לציין, כי הביטוי "בסגנון כשר" (kosher style) מציין איזושהי הגדרה תרבותית-קולינרית, ואיננו בעל משמעות הלכתית כלל. מאכלים אלה כוללים בין היתר דג ממולא (גפילטעפיש), או מרק עוף עם כופתאות (קניידלאך), אך אין מדובר במזון כשר דווקא. בקהילות רבות בחוץ לארץ מתקשים החברים לשמור על זהות דתית ולאומית, ואף אם בביתם ישנה הקפדה מלאה על דיני הכשרות, מחוץ לבית חלקם יסתפקו במזון ב"סגנון כשר", שלעתים אסור בפירוש לשומרי כשרות. כך לדוגמה, מגישים במקומות כאלה תערובת בשר וחלב, ששניהם כשרים בפני עצמם, אך כמובן שאסורים באכילה ביחד. מכך תוכלי להבין, שמדובר לצערי, במטבח שאינו כשר.
אכילה במטבח טבעוני, אשר רוכש מוצרי יסוד צמחוניים בלבד, כגון: ירקות ופירות, שמן וסוכר, מותרת בלי ספק, אך יש לשים לב, האם מוצרים אלה אינם מכילים תוספים שונים כמו: יין, צבעי מאכל או חמרי טעם, אשר נדרשים להכשר, האם ישנו חשש לתולעים, והאם מכניסים למטבח גם מוצרים קנויים ללא הכשר, כגון לחם ומאפים, סלטים, שימורים וכד'. 
חשוב שתדעי, שכמעט לכל מוצרי המזון נדרש הכשר, ואף לשימורי טונה (זאת בשל החשש לתערובת דגים טמאים בעקבות תהליך הייצור ההמוני, וחששות נוספים). רשימת מזונות שניתן לאכול בחו"ל, גם ללא אישור כשרות תוכלי למצוא באתרים שונים (למשל כאן) וכמובן בבית חב"ד המקומי.
אם המטבח צמחוני, אך אינו טבעוני, מכניסים אליו גם מוצרים מן החי, כמו – ביצים ומוצרי חלב, ובאלה ישנם חששות לאיסורים שונים, בין היתר שימוש בחלב מבהמות טמאות. במצב כזה גם הכלים נטרפים, ולא תוכלי להשתמש בהם לבישול ולאכילת מזון הכשר בפני עצמו. 
עוד בעניין הכלים, יש לטבול כל כלי בישול או אכילה שיוצר ע"י גוי, במקווה כשר (או במקור מים טבעי גדול), ומכיוון שהמקום אינו כשר, יש להניח שלא טבלו את הכלים, את זאת תוכלי לעשות בעצמך לכלים שישמשו אותך במטבח.
בעניין המזון המבושל על-ידי העובדת הגויה, אכן כפי שציינת, יש בזה בעיה של בישולי נכרי, ומדובר בכל הדרכים לעיבוד מזון באמצעות חום (שבט הלוי חלק ח סי' קפה). גזרה זו מבוססת על הפסוקים: פ פֶּן תִּכְרֹת בְּרִית לְיוֹשֵׁב הָאָרֶץ וְזָנוּ אַחֲרֵי אֱלֹהֵיהֶם וְזָבְחוּ לֵאלֹהֵיהֶם וְקָרָא לְךָ וְאָכַלְתָּ מִזִּבְחוֹ. וְלָקַחְתָּ מִבְּנֹתָיו לְבָנֶיךָ וְזָנוּ בְנֹתָיו אַחֲרֵי אֱלֹהֵיהֶן וְהִזְנוּ אֶת בָּנֶיךָ אַחֲרֵי אֱלֹהֵיהֶן (שמות לד, טו-טז), ויש לה שני טעמים: הן מתוך חשש לאכילת מזונות שאינם כשרים (רש"י עבודה זרה לח, ע"א), והן לשם מניעת קשר אישי וקירוב לבבות בין ישראל לנכרים, מה שעלול להוביל לבסוף להתבוללות ולעבודה זרה, גם כשמדובר במזון כשר (עבודה זרה לו, ע"ב, רמב"ם מאכלות אסורות פי"ז, ה"ט, ועבודה זרה פ"ט הט"ו, רמב"ן עבודה זרה לה, ע"ב, תורת הבית הקצר בית ג שער ז, שו"ע יו"ד קנב ס"א). איסור זה אינו חל על מזונות מבושלים, שניתן לאכלם חיים, למשל פירות או גבינות (שו"ע יו"ד קיג ס"א).
את איסור בישולי עכו"ם ניתן לפתור באמצעות השתתפות יהודי בתהליך הבישול. השתתפות זו יכולה להיות מינימלית, והיא שונה מעט מספרדים לאשכנזים. לנוהגים כפסקי השולחן-ערוך, יש להניח את הסיר על האש, או לערבב בו מעט באופן שישביח את טעמו, ואילו לנוהגים כדעת הרמ"א, ניתן להסתפק בהדלקת האש בלבד ע"י היהודי, ואף ניתן להדליק נר למשך היום כולו, וממנו ידליק הגוי את האש בכל פעם שיזדקק לכך (שו"ע יו"ד קיג ס"ו-ס"ז). לכן כאשר מנהלת המרכז היהודיה נמצאת עם המבשלת היא יכולה להדליק עבורה את האש ולסייע מעט בבישול, כפי שכתבתי.
בנוגע למנהלת, קבעה התורה, כי עד אחד נאמן באיסורים (תוס' גטין ב, ע"ב, רש"י חולין י, ע"ב), ובאמת אנו אוכלים אצל בני משפחתינו וחברינו, ומאמינים להם שהמאכלים כשרים. לכן ניתן לסמוך עליה ולהאמין לה שעשתה את הנדרש להלכה בסיוע לבישול. אולם התנאי לנאמנות האדם הוא היותו שומר מצוות בעצמו, שמבין את חשיבות המעשה ואינו מזלזל בו, ומשום כך ניתן לסמוך עליה רק כאשר היא בעצמה שומרת כשרות, ונמנעת מבישולי עכו"ם (שו"ע יו"ד קיט ס"א, משיב דבר חלק ב סימן ז, אגרות משה יורה דעה חלק ד סימן א).
לסיכום הדברים, נראה כי ישנה סבירות גבוהה לכך שכלי המטבח ומוצרי המזון אינם כשרים, ובכל מקרה כדאי שתיערכי לכך שתבשלי לעצמך בכלים פרטיים משלך. אני מקווה שהדברים סייעו לך מעט ועשו סדר בשאלות ובתובנות. אני מחזקת את ידייך, ומאחלת לך לעשות חיל במלאכתך מתוך שמירה על רמת המחויבות למצוות שאליה התרגלת בארץ.### שאלה  
 אני אשה נשואה. לאחרונה מופיע אצלי דימום מהנרתיק שנודף ממנו ריח לא נעים. התופעה קורית מדי חמישה-שבעה ימים, והיא חד פעמית, כלומר אין לדימום המשך. זה קרה לי כבר  פעמים. ברור לי שעלי לברר זאת עם רופאת הנשים, אבל אני שואלת האם עלי לספור ולטבול?
 . ### תשובה  
 השאלה האם דימום נרתיקי אוסר את בני הזוג, ומצריך ספירה וטבילה, תלויה באופן בו הדימום הזה נראה.
מהשאלה אני מבינה שמדובר בדימום בעל ריח אופייני, מכך שכתבת שההפרשה חד פעמית נראה שלא מדובר בכמות גדולה של דם. אין בשאלתך איזכור לתחושה גופנית שיכולה להוות "הרגשה" הלכתית ולכן אני מניחה שיש לדון בשאלה על פי מה שההלכה מכנה דיני כתמים.
השאלה אם כתם אוסר או לא תלויה בין השאר במשטח עליו הכתם נראה.
אתייחס כעת לדין בהנחה שההפרשה נראתה על גבי משטח כלשהו, מחוץ לנרתיק.
אם ההפרשה שתיארת נראתה רק על תחתונית, בגד תחתון צבעוני ולא לבן, או בניגוב על נייר טואלט – היא אינה אוסרת.
אם ההפרשה נראתה על בגד תחתון לבן, או על גופך (ירכיים וכדו') –אם הצבע של ההפרשה הוא אדום או נוטה לאדום ובנוסף לכך ההפרשה גדולה מגודל של מטבע (19 מ"מ קוטר. ההלכה מכנה זאת "גריס") היא עשויה להיות הפרשה אוסרת המצריכה טבילה. אם נראה לך שזה המצב אני ממליצה להתייעץ באופן פרטי על מנת לוודא זאת.
כעת נתייחס לאפשרות שהפרשה נראתה בתוך הנרתיק- כגון, על בד של בדיקה פנימית או על טמפון. במצב זה היא עשויה לאסור במידה והצבע שלה נוטה לאדום, וללא קשר לגודלה. גם כאן אני ממליצה על התייעצות פרטית. יש הרבה מאד גוונים שאינם ממש קרובים לאדום ואינם אוסרים.
דיני נידה חלים רק על דם שמקורו ברחם. יתכן גם מצב בו תגלי שבכלל לא מדובר בדימום רחמי. תופעה של ריח לא נעים בדימום וגינלי עשויה להעיד על מציאות של דימום מהנרתיק עצמו, מכל מיני סיבות. אם בבירור הרפואי שאת מתכוונת לעשות את מגלה שלא מדובר בדימום מהרחם, הדימום אינו אוסר כלל.
 
מאחלת לך בריאות ונחת, זיוית ברלינר.
 
מקורות
בתורה לומדים על טומאת נידה והאיסורים שבזמן הנידה בויקרא טו. דינים רבים נלמדים מפסוק טו: "וְאִשָּׁה כִּי תִהְיֶה זָבָה דָּם יִהְיֶה זֹבָהּ בִּבְשָׂרָהּ שִׁבְעַת יָמִים תִּהְיֶה בְנִדָּתָהּ"
המדרש על הפסוק (ספרא מצורע – פרשת זבים פרשה ד) מלמד שדם מן המקור (הרחם) אוסר כאשר הוא בצבע אדום ושחור בין אם נראה בפנים או מחוץ לגוף האישה. במקרה בו מקור הדם אינו מהרחם אלא מפצע בנרתיק אין דם זה מטמא (משנה נידה ח, ג).  
מקום מציאת הכתם גם הוא ישפיע על ההכרעה אם הוא אוסר או לא – אם הוא נמצא על גבי חומר שמקבל טומאה הרי הוא אוסר, כגון על בד או על הגוף. אך אם נמצא על חומר שאינו מקבל טומאה הוא אינו מטמא, כגון קרקע, בד סינטטי (תחתונית, נייר טואלט) ואסלה. אך כל זה במקרה והכתם נראה ללא הרגשה. כאשר היא מלווה בהרגשה של יציאת הדם מן הרחם הוא אוסר ללא קשר למיקום הכתם מן התורה (מסכת נדה דף נז, עמ' ב). כמו כן, מציאת הכתם על דבר המטמא יאסור את האישה רב במידה והוא בצבע לבן, אך כתם על בגד צבעוני לא מטמא. (שם דף סא, עמ' ב').
דינים אלו הובאו להלכה בשולחן ערוך, יורה דעה סימן קצ – 
א – דבר תורה אין האשה מטמאה ולא אסורה לבעלה עד שתרגיש שיצא דם מבשרה וחכמים גזרו על כתם שנמצא בגופה או בבגדיה שהיא טמאה ואסורה לבעלה אפילו לא הרגישה ואפי' בדקה עצמה ומצאה טהורה וצריכה הפסק טהרה שתבדוק עצמה ותמצא טהורה ואח"כ תמנה שבעה נקיים חוץ מיום המציאה ..
ב – לא גזרו על הכתם אלא אם כן יש בו כגריס ועוד ושיעור הגריס הוא כט' עדשים (ג' על ג') (טור) ושיעור עדשה כ"ד שערות (אגור בשם מהרי"ל שהוא ל"ו שערות כמו שהן קבועות בגופו של אדם) (תשובת מהרי"ו סימן כ"ב) ..
ו – הא דבעינן שיעורא בין בכתם הנמצא על חלוקה בין בכתם הנמצא על בשרה וי"א שלא אמרו אלא בכתם הנמצא על חלוקה אבל כתם הנמצא על בשרה בלבד במקומות שחוששין להם אין לו שיעור:
י- כתם שנמצא על דבר שאינו מקבל טומאה לא גזרו כיצד בדקה קרקע עולם (או בית הכסא שאינו מקבל טומאה) (מרדכי הלכות נדה בשם סמ"ג וסמ"ק) או כל דבר שאינו מקבל טומאה וישבה עליו ומצאה בו כתם וכן כתם שנמצא על בגד צבוע טהורה. (לפיכך תלבש האשה בגדי צבעונין כדי להצילם מכתמים) (הרמב"ם ובגמ' פרק האשה):
לג – האשה שבדקה עצמה בעד (פי' סמרטוט מענין וכבגד עדים כל צדקותינו [ישעיהו סד:ה] ) הבדוק לה ונמצא עליו אפי' טיפה כחרדל בין עגול בין משוך טמאה ..
 
לסיכום, כתמים אינם אוסרים אלא אם כן מתקיימים כל התנאים המפורטים כאן יחד–
1.גודל הכתם- למעלה מקוטר של 1.8 ס"מ (קצת יותר גדול ממטבע של שקל, בהלכה זה נקרא "גריס")
2.הכתם נראה על דבר המקבל טומאה(הנפוץ ביותר הוא בגד תחתון לבן-  לכן מומלץ שלא ללבוש בגד תחתון בצבע זה ולהעדיף צבעים אחרים)
3. צבע ההפרשה אדום
4.ברור שמקור הדימום ברחם### שאלה  
 שלום רב,
יש לי התקן מירנה כבר ארבע וחצי שנים. לאחר הקורונה התחילו הפרשות חומות ממש ללא כתמים אדומים כלל. האם זה תופס טומאה?
 . ### תשובה  
 שלום לך,
תודה על פנייתך. מקווה שהחלמת בטוב מהקורונה. נשים רבות מדווחות על דימומים נרתיקיים אחרי שחלו בקורונה. לרוב זה מצב זמני והגוף חוזר לעצמו.
מהנתונים בשאלתך נראה שההפרשות שראית אינן הפרשות שאוסרות.
אני מוסיפה כאן עוד כמה הנחיות הלכתיות שאולי יהיו לעזר עבורך בהמשך. מוזמנת להיעזר בהן. עם זאת מכיוון ששאלות בטהרה הן מאד ספציפיות אני ממליצה לך להיות בקשר טלפוני עם רבנית שתוכל לתת מענה  מדויק לשאלה לפי הנתונים שלך. ניתן לפנות לקו הפתוח של נשמת – הפרטים מופעים כאן. 
הפרשות כמו אלו שתיארת בשאלה עשויות להמשיך להופיע עוד זמן מה, ואולי בהמשך גם תהיה נטייה לאדום בצבע. כל עוד מתקיימים התנאים המפורטים כאן הן עונות להגדרה ההלכתית של "כתם"
1.לא מדובר בדימום של ממש אלא בהכתמות
2. הדם נראה באופן חיצוני (על תחתונית, בגד תחתון וכדומה ולא בבדיקה פנימית או על טמפון)
3.ראיית הדם אינה מלווה בהרגשה ספציפית שיש לה קריטריונים הלכתיים. (הרגשה כזו אינה שכיחה כיום  ואין מדובר בתחושת רטיבות מהנרתיק החוצה)
 
ככלל, כתמים כאלו אינם אוסרים אלא אם כן מתקיימים כל התנאים המפורטים כאן יחד–
1.גודל הכתם- למעלה מקוטר של 1.8 ס"מ (קצת יותר גדול ממטבע של שקל, בהלכה זה נקרא "גריס")
2.הכתם נראה על דבר המקבל טומאה(הנפוץ ביותר הוא בגד תחתון לבן-  לכן מומלץ שלא ללבוש בגד תחתון בצבע זה ולהעדיף צבעים אחרים)
3. צבע ההפרשה אדום
4.ברור שמקור הדימום ברחם
מאחלת לך בריאות ושלווה, זיוית.
 
מקורות
בתורה לומדים על טומאת נידה והאיסורים שבזמן הנידה בויקרא טו. דינים רבים נלמדים מפסוק טו: "וְאִשָּׁה כִּי תִהְיֶה זָבָה דָּם יִהְיֶה זֹבָהּ בִּבְשָׂרָהּ שִׁבְעַת יָמִים תִּהְיֶה בְנִדָּתָהּ"
המדרש על הפסוק (ספרא מצורע – פרשת זבים פרשה ד) מלמד שדם מן המקור (הרחם) אוסר כאשר הוא בצבע אדום ושחור בין אם נראה בפנים או מחוץ לגוף האישה. במקרה בו מקור הדם אינו מהרחם אלא מפצע בנרתיק אין דם זה מטמא (משנה נידה ח, ג).  
מקום מציאת הכתם גם הוא ישפיע על ההכרעה אם הוא אוסר או לא – אם הוא נמצא על גבי חומר שמקבל טומאה הרי הוא אוסר, כגון על בד או על הגוף. אך אם נמצא על חומר שאינו מקבל טומאה הוא אינו מטמא, כגון קרקע, בד סינטטי (תחתונית, נייר טואלט) ואסלה. אך כל זה במקרה והכתם נראה ללא הרגשה. כאשר היא מלווה בהרגשה של יציאת הדם מן הרחם הוא אוסר ללא קשר למיקום הכתם מן התורה (מסכת נדה דף נז, עמ' ב). כמו כן, מציאת הכתם על דבר המטמא יאסור את האישה רב במידה והוא בצבע לבן, אך כתם על בגד צבעוני לא מטמא. (שם דף סא, עמ' ב').
דינים אלו הובאו להלכה בשולחן ערוך, יורה דעה סימן קצ – 
א – דבר תורה אין האשה מטמאה ולא אסורה לבעלה עד שתרגיש שיצא דם מבשרה וחכמים גזרו על כתם שנמצא בגופה או בבגדיה שהיא טמאה ואסורה לבעלה אפילו לא הרגישה ואפי' בדקה עצמה ומצאה טהורה וצריכה הפסק טהרה שתבדוק עצמה ותמצא טהורה ואח"כ תמנה שבעה נקיים חוץ מיום המציאה ..
ב – לא גזרו על הכתם אלא אם כן יש בו כגריס ועוד ושיעור הגריס הוא כט' עדשים (ג' על ג') (טור) ושיעור עדשה כ"ד שערות (אגור בשם מהרי"ל שהוא ל"ו שערות כמו שהן קבועות בגופו של אדם) (תשובת מהרי"ו סימן כ"ב) ..
ו – הא דבעינן שיעורא בין בכתם הנמצא על חלוקה בין בכתם הנמצא על בשרה וי"א שלא אמרו אלא בכתם הנמצא על חלוקה אבל כתם הנמצא על בשרה בלבד במקומות שחוששין להם אין לו שיעור:
י- כתם שנמצא על דבר שאינו מקבל טומאה לא גזרו כיצד בדקה קרקע עולם (או בית הכסא שאינו מקבל טומאה) (מרדכי הלכות נדה בשם סמ"ג וסמ"ק) או כל דבר שאינו מקבל טומאה וישבה עליו ומצאה בו כתם וכן כתם שנמצא על בגד צבוע טהורה. (לפיכך תלבש האשה בגדי צבעונין כדי להצילם מכתמים) (הרמב"ם ובגמ' פרק האשה):
לג – האשה שבדקה עצמה בעד (פי' סמרטוט מענין וכבגד עדים כל צדקותינו [ישעיהו סד:ה] ) הבדוק לה ונמצא עליו אפי' טיפה כחרדל בין עגול בין משוך טמאה ..### שאלה  
 האם הצדיקים יקמו בתחיית המתים ואיפה זה כתוב?
 . ### תשובה  
 שלום לך,
יישר כח על השאלה, משמח לראות, שבני נוער בגילך מתעניינים בשאלות עמוקות של אמונה, חזק וברוך.
אני פותחת את התשובה בכך, שבעניין תחיית המתים, בדומה לנושאים נוספים שיהיו בעתיד לבוא כחלק משלבי הגאולה (כמו למשל ביאת המשיח), אנו מצווים להאמין בהם שיתרחשו, אך כבר הרמב"ם כתב שאיננו יודעים באיזו דרך הם יתקיימו, עד שיהיו בפועל ממש (הלכות מלכים פרק יב הלכה ב).
הרמב"ם, שכתב את י"ג עיקרי האמונה המחייבים כל יהודי, כלל בהם גם את האמונה בתחיית המתים, וכן אנו אומרים בפיוט 'יגדל א-להים': "מתים יחיה א-ל ברוב חסדו". גם בתפילת העמידה הברכה השניה עוסקת בכוחו של הקב"ה להחיות מתים, והיותו "מחיה מתים ברחמים רבים ומקיים אמונתו לישני עפר", וכן אנו אומרים בכל בוקר: "אלוקי, נשמה שנתת בי טהורה… ואתה עתיד ליטלה ממני ולהחזירה בי לעתיד לבוא". בנוסף לזאת חכמינו תיקנו ברכה הנאמרת בשעה שרואים קברים של אנשים מעם ישראל: "ברוך… אשר יצר אתכם בדין… ועתיד להחיותכם בדין לחיי העולם הבא, ברוך אתה ה’ מחייה המתים". אבל תחיית המתים אינה מתוארת בתנ"ך, לפחות לא באופן פשוט וגלוי.
יחד עם זאת, במספר מקומות בגמרא דורשים חכמינו את פסוקי התורה והנביאים, ולומדים מהם את המציאות של תחיית המתים. למשל במסכת סנהדרין (צ, ע"ב) מובאים מספר פסוקים, וביניהם הפסוק: "וּנְתַתֶּם מִמֶּנּוּ אֶת תְּרוּמַת ה' לְאַהֲרֹן הַכֹּהֵן" (במדבר יח, כח) אך זה לא יתכן, שהרי מצוות תרומות ומעשרות מתקיימת רק בארץ ישראל, ואילו אהרן הכהן לא נכנס לארץ, מכאן לומדים שהוא עתיד לקום לתחיה ולהיכנס לארץ, ואז תתקיים ההבטחה.
פסוק נוסף, שמלמד על כך: "וְגַם הֲקִמֹתִי אֶת בְּרִיתִי אִתָּם לָתֵת לָהֶם אֶת אֶרֶץ כְּנָעַן אֵת אֶרֶץ מְגֻרֵיהֶם אֲשֶׁר גָּרוּ בָהּ" (שמות ו, ד) הפסוק מתאר את הבטחת ה' לשלושת האבות, לתת להם את הארץ. כאן ה' מבטיח לתת "להם" את הארץ, ולא רק לבניהם בדורות הבאים (כי אם כן, היה כתוב "לכם"), ומכאן נלמד שהאבות עצמם יקומו לתחיה ויקבלו את הארץ.
מדרש נוסף בנוי על הדברים שאמר ה' למשה: "הִנְּךָ שֹׁכֵב עִם אֲבֹתֶיךָ וְקָם הָעָם הַזֶּה וְזָנָה" (דברים לא, טז), ולפי זה נאמר למשה, שהוא גם ימות ("שוכב") וגם יחיה – ("וקם") כלומר, יקום לתחיה.
ודוגמה נוספת, מהפסוק: "הִכָּרֵת תִּכָּרֵת הַנֶּפֶשׁ הַהִוא עֲו‍ֹנָה בָהּ" (במדבר טו, לא), כאן מבאר רש"י: הכרת בעולם הזה תכרת לעולם הבא. ובהמשך "אמר רבי מאיר: מניין לתחיית המתים מן התורה? שנאמר "אָז יָשִׁיר מֹשֶׁה וּבְנֵי יִשְׂרָאֵל אֶת הַשִּׁירָה הַזֹּאת לה'" שר לא נאמר אלא ישיר, מכאן לתחיית המתים מן התורה", כלומר, משה יקום לתחיה וישיר את השירה העתידית.
בסוגיה זו מביאים החכמים פסוקים נוספים, אך כפי שניתן לראות, הפירוש הלומד מהם על תחיית המתים, אינו הכרחי, ובחלק מהמקרים נראה אפילו מאולץ. מלבד זאת ישנה מחלוקת בין החכמים, בזיהוי הפסוקים שמוכיחים מהתורה את תחיית המתים, ולכן קשה ללמוד מהגמרא שהתורה מרמזת על כך. כך טוען הרמב"ם באיגרת 'תחיית המתים' שכתב. לטענתו, הסיבה להסתרת תחיית המתים מפסוקי התורה היתה המצב הרוחני הנמוך של העם, שכלל כפירה בדברי נבואה ובמעשי נסים. אולם בהמשך לימד אותנו הקב"ה את נס תחיית המתים מפי הנביאים.
לעומת זאת רס"ג (אמונות ודעות מאמר שביעי) ורש"י (סנהדרין צ, ע"א) אינם סבורים כן, ולדעתם ישנו מקור מן התורה, המלמד על תחיית המתים. רס"ג מתבסס בדבריו על הפסוק שהובא בגמרא: "אֲנִי אָמִית וַאֲחַיֶּה" (דברים ל, לב), שסמוך אליו המשך הפסוק: "מָחַצְתִּי וַאֲנִי אֶרְפָּא", ושם מובאת מסקנת הגמרא: מה מחיצה ורפואה באחד, אף מיתה וחיים באחד (באותו האדם). מכאן מובן שהתורה מזכירה את תחיית המתים.
בספרי הנביאים מוזכרת תחיית המתים מספר פעמים, בין היתר בנבואת ישעיהו: "יִחְיוּ מֵתֶיךָ, נְבֵלָתִי יְקוּמוּן, הָקִיצוּ וְרַנְּנוּ שֹׁכְנֵי עָפָר, כִּי טַל אוֹרֹת טַלֶּךָ, וָאָרֶץ רְפָאִים תַּפִּיל" (ישעיהו כו, יט), ובחזון העצמות היבשות (יחזקאל לז): "כֹּ֤ה אָמַר֙ אֲדֹנָ֣י ה֔' לָעֲצָמ֖וֹת הָאֵ֑לֶּה הִנֵּ֨ה אֲנִ֜י מֵבִ֥יא בָכֶ֛ם ר֖וּחַ וִחְיִיתֶֽם וְנָתַתִּי֩ עֲלֵיכֶ֨ם גִּדִ֜ים וְֽהַעֲלֵתִ֧י עֲלֵיכֶ֣ם בָּשָׂ֗ר וְקָרַמְתִּ֤י עֲלֵיכֶם֙ ע֔וֹר וְנָתַתִּ֥י בָכֶ֛ם ר֖וּחַ וִחְיִיתֶ֑ם וִידַעְתֶּ֖ם כִּֽי־אֲנִ֥י הֽ'" (פס' ה-ו), וגם בספר דניאל: "וְרַבִּים מִיְּשֵׁנֵי אַדְמַת עָפָר יָקִיצוּ אֵלֶּה לְחַיֵּי עוֹלָם וְאֵלֶּה לַחֲרָפוֹת לְדִרְאוֹן עוֹלָם… וְאַתָּה לֵךְ לַקֵּץ וְתָנוּחַ וְתַעֲמֹד לְגֹרָלְךָ לְקֵץ הַיָּמִין" (דניאל יב, ב-יג).
האם כולם יקומו בתחיית המתים? המשנה (סנהדרין פ"י מ"א) מונה את האנשים מישראל, שאין להם חלק לעולם הבא, וביניהם, זה שאומר שאין תחיית המתים. על כך מסביר הרמב"ם (הקדמה לפרק חלק) כי אף מי שעבר על עבירות רבות, עדיין יש לו חלק לעולם הבא לאחר שייענש, אך הכופר בתחיית המתים, יוצא מכלל ישראל, ונחשב כאפיקורס. והגמרא (סנהדרין צ, ע"א) מוסיפה, שמדובר כאן בעונש של מידה כנגד מידה, ולפיו מי שכופר בתחיית המתים, לא יזכה לה.
לשאלתך בעניין הצדיקים דווקא, לכל הדעות הם יזכו לתחייה לאחר מותם, אך בעוד שהרמב"ם סבור שרק הם יחיו, ואילו כל היתר יגיעו רק לשלב הבא שנקרא עולם הבא (חיי הנשמה בלבד), הרי שרס"ג סבור שכל ישראל יקומו לתחיה, כפי שנאמר במסכת סנהדרין (מלבד החוטאים בכמה עבירות ספיציפיות שנזכרו במשנה). ויותר מכך, בספר הזוהר (מדרש הנעלם פרשת וירא קז, ע"א) נאמר, שאף החוטאים השונים, וביניהם הכופרים בתחיית המתים, ייענשו בגיהנום, אך יקומו בתחיית המתים, וכך כתב גם הרבי מלובביץ' (איגרות קודש חלק א' ע' קמ"א). גם מדברי הרמב"ן (תורת האדם, שער הגמול) משמע, שאף בעבירות החמורות, ישנם מצבים של כפרת עוונות ע"י ייסורים, ואז זוכה החוטא לעולם הבא.
במסגרת תשובה זו לא נרחיב בפרטיה ובאופן קיומה של תחיית המתים, וגם בזה ישנן דעות שונות, אך הבאנו את חשיבות האמונה בעיקר חשוב זה.
אתה מוזמן לשאול בנושא זה ובנושאים אחרים, ואני מברכת אותך שתמשיך להסתקרן ולחפש תשובות לשאלות שלך בעולם התורה,
עידית
 ### שאלה  
 אני אשה נשואה. לאחרונה מופיע אצלי דימום מהנרתיק שנודף ממנו ריח לא נעים. התופעה קורית מדי חמישה-שבעה ימים, והיא חד פעמית, כלומר אין לדימום המשך. זה קרה לי כבר  פעמים. ברור לי שעלי לברר זאת עם רופאת הנשים, אבל אני שואלת האם עלי לספור ולטבול?
 . ### תשובה  
 השאלה האם דימום נרתיקי אוסר את בני הזוג, ומצריך ספירה וטבילה, תלויה באופן בו הדימום הזה נראה.
מהשאלה אני מבינה שמדובר בדימום בעל ריח אופייני, מכך שכתבת שההפרשה חד פעמית נראה שלא מדובר בכמות גדולה של דם. אין בשאלתך איזכור לתחושה גופנית שיכולה להוות "הרגשה" הלכתית ולכן אני מניחה שיש לדון בשאלה על פי מה שההלכה מכנה דיני כתמים.
השאלה אם כתם אוסר או לא תלויה בין השאר במשטח עליו הכתם נראה.
אתייחס כעת לדין בהנחה שההפרשה נראתה על גבי משטח כלשהו, מחוץ לנרתיק.
אם ההפרשה שתיארת נראתה רק על תחתונית, בגד תחתון צבעוני ולא לבן, או בניגוב על נייר טואלט – היא אינה אוסרת.
אם ההפרשה נראתה על בגד תחתון לבן, או על גופך (ירכיים וכדו') –אם הצבע של ההפרשה הוא אדום או נוטה לאדום ובנוסף לכך ההפרשה גדולה מגודל של מטבע (19 מ"מ קוטר. ההלכה מכנה זאת "גריס") היא עשויה להיות הפרשה אוסרת המצריכה טבילה. אם נראה לך שזה המצב אני ממליצה להתייעץ באופן פרטי על מנת לוודא זאת.
כעת נתייחס לאפשרות שהפרשה נראתה בתוך הנרתיק- כגון, על בד של בדיקה פנימית או על טמפון. במצב זה היא עשויה לאסור במידה והצבע שלה נוטה לאדום, וללא קשר לגודלה. גם כאן אני ממליצה על התייעצות פרטית. יש הרבה מאד גוונים שאינם ממש קרובים לאדום ואינם אוסרים.
דיני נידה חלים רק על דם שמקורו ברחם. יתכן גם מצב בו תגלי שבכלל לא מדובר בדימום רחמי. תופעה של ריח לא נעים בדימום וגינלי עשויה להעיד על מציאות של דימום מהנרתיק עצמו, מכל מיני סיבות. אם בבירור הרפואי שאת מתכוונת לעשות את מגלה שלא מדובר בדימום מהרחם, הדימום אינו אוסר כלל.
 
מאחלת לך בריאות ונחת, זיוית ברלינר.
 
מקורות
בתורה לומדים על טומאת נידה והאיסורים שבזמן הנידה בויקרא טו. דינים רבים נלמדים מפסוק טו: "וְאִשָּׁה כִּי תִהְיֶה זָבָה דָּם יִהְיֶה זֹבָהּ בִּבְשָׂרָהּ שִׁבְעַת יָמִים תִּהְיֶה בְנִדָּתָהּ"
המדרש על הפסוק (ספרא מצורע – פרשת זבים פרשה ד) מלמד שדם מן המקור (הרחם) אוסר כאשר הוא בצבע אדום ושחור בין אם נראה בפנים או מחוץ לגוף האישה. במקרה בו מקור הדם אינו מהרחם אלא מפצע בנרתיק אין דם זה מטמא (משנה נידה ח, ג).  
מקום מציאת הכתם גם הוא ישפיע על ההכרעה אם הוא אוסר או לא – אם הוא נמצא על גבי חומר שמקבל טומאה הרי הוא אוסר, כגון על בד או על הגוף. אך אם נמצא על חומר שאינו מקבל טומאה הוא אינו מטמא, כגון קרקע, בד סינטטי (תחתונית, נייר טואלט) ואסלה. אך כל זה במקרה והכתם נראה ללא הרגשה. כאשר היא מלווה בהרגשה של יציאת הדם מן הרחם הוא אוסר ללא קשר למיקום הכתם מן התורה (מסכת נדה דף נז, עמ' ב). כמו כן, מציאת הכתם על דבר המטמא יאסור את האישה רב במידה והוא בצבע לבן, אך כתם על בגד צבעוני לא מטמא. (שם דף סא, עמ' ב').
דינים אלו הובאו להלכה בשולחן ערוך, יורה דעה סימן קצ – 
א – דבר תורה אין האשה מטמאה ולא אסורה לבעלה עד שתרגיש שיצא דם מבשרה וחכמים גזרו על כתם שנמצא בגופה או בבגדיה שהיא טמאה ואסורה לבעלה אפילו לא הרגישה ואפי' בדקה עצמה ומצאה טהורה וצריכה הפסק טהרה שתבדוק עצמה ותמצא טהורה ואח"כ תמנה שבעה נקיים חוץ מיום המציאה ..
ב – לא גזרו על הכתם אלא אם כן יש בו כגריס ועוד ושיעור הגריס הוא כט' עדשים (ג' על ג') (טור) ושיעור עדשה כ"ד שערות (אגור בשם מהרי"ל שהוא ל"ו שערות כמו שהן קבועות בגופו של אדם) (תשובת מהרי"ו סימן כ"ב) ..
ו – הא דבעינן שיעורא בין בכתם הנמצא על חלוקה בין בכתם הנמצא על בשרה וי"א שלא אמרו אלא בכתם הנמצא על חלוקה אבל כתם הנמצא על בשרה בלבד במקומות שחוששין להם אין לו שיעור:
י- כתם שנמצא על דבר שאינו מקבל טומאה לא גזרו כיצד בדקה קרקע עולם (או בית הכסא שאינו מקבל טומאה) (מרדכי הלכות נדה בשם סמ"ג וסמ"ק) או כל דבר שאינו מקבל טומאה וישבה עליו ומצאה בו כתם וכן כתם שנמצא על בגד צבוע טהורה. (לפיכך תלבש האשה בגדי צבעונין כדי להצילם מכתמים) (הרמב"ם ובגמ' פרק האשה):
לג – האשה שבדקה עצמה בעד (פי' סמרטוט מענין וכבגד עדים כל צדקותינו [ישעיהו סד:ה] ) הבדוק לה ונמצא עליו אפי' טיפה כחרדל בין עגול בין משוך טמאה ..
 
לסיכום, כתמים אינם אוסרים אלא אם כן מתקיימים כל התנאים המפורטים כאן יחד–
1.גודל הכתם- למעלה מקוטר של 1.8 ס"מ (קצת יותר גדול ממטבע של שקל, בהלכה זה נקרא "גריס")
2.הכתם נראה על דבר המקבל טומאה(הנפוץ ביותר הוא בגד תחתון לבן-  לכן מומלץ שלא ללבוש בגד תחתון בצבע זה ולהעדיף צבעים אחרים)
3. צבע ההפרשה אדום
4.ברור שמקור הדימום ברחם### שאלה  
 אני דתייה ואני עובדת כמאבטחת על שר בממשלה שהוא מאויים אז זה פיקוח נפש, יש פעמים שאני צריכה לעבוד בשבת, הבית שלי מהעבודה זה הליכה של 45 דק' ולפעמים זה ללכת ממש מוקדם בבוקר ובמזג אוויר לא סימפטי במיוחד , אני רוצה לדעת מה בדיוק אומרת ההלכה לגבי עניין של נסיעה בשבת הלוך וחזור , ולגבי עניין שסייר גוי או רכב ביטחון עם נהג יהודי יסיעו אותי.
 . ### תשובה  
 שלום לך,
אשרייך שזכית לעסוק בתחום חשוב כל-כך, ולסייע בפועל בתפקוד מוסדות המדינה כחלק מתקומת עם ישראל בארצנו.
אכן כפי שכתבת, איסורי השבת נדחים מפני פיקוח נפש, כמו שלמדנו מן הגמרא (יומא פה ע"א-ע"ב). היתר זה מבוסס על הפסוק: "וּשְׁמַרְתֶּם אֶת חֻקֹּתַי וְאֶת מִשְׁפָּטַי אֲשֶׁר יַעֲשֶׂה אֹתָם הָאָדָם וָחַי בָּהֶם אֲנִי ה' " (ויקרא יח, ה), וחי בהם – ולא שימות בהם, כלומר, ששמירת המצוות לא תגרום למותו של האדם.
הגישה כלפי שמירת החיים היא מחמירה ביותר בכל תחומי ההלכה, אך נראה שבהלכות שבת האמירה חד-משמעית ומדויקת – "דחויה היא שבת אצל סכנת נפשות כשאר כל המצות… ספק שהוא צריך לחלל עליו את השבת ספק שאינו צריך… מחללין עליו את השבת שספק נפשות דוחה את השבת… כשעושים דברים האלו אין עושין אותן לא ע"י גוים ולא ע"י קטנים ולא ע"י עבדים ולא ע"י נשים כדי שלא תהא שבת קלה בעיניהם, אלא על ידי גדולי ישראל וחכמיהם, ואסור להתמהמה בחילול שבת לחולה שיש בו סכנה … הא למדת שאין משפטי התורה נקמה בעולם אלא רחמים וחסד ושלום בעולם" (רמב"ם שבת פרק ב הלכות א-ג). בהמשך דבריו כותב הרמב"ם, כי הנמנעים מחילול שבת בשעת סכנה הם בגדר כופרים (מינים).
מן הדברים עולה מסר ברור, שמחמת חשיבות ההצלה, יש לעשותה דווקא ע"י יהודים שיודעים את ההלכה, ומכירים בחשיבות שמירת השבת. גם השולחן ערוך כתב ברוח דומה, שמצווה לחלל את השבת לצורך שמירת הנפש, מבלי לשאול ברגע האמת את פרטי ההלכות מתוך התחסדות יתירה וחשש מחילול השבת (אורח חיים סי' שכח ס"ב ומשנ"ב סק"ו). גם כאן השו"ע מדגיש, כי יש חובה להשתדל שלא להשתמש במלאכת גוי או יהודי קטן (מתחת לגיל בר-מצוה) לשם ההצלה, אלא לעשותה דווקא על-ידי יהודים בוגרים ובעלי דעת (סי' שכח סי"ב), וזאת כדי שלא יתבזבז זמן מיותר בחיפוש אחר הגוי או הילד, מה שיביא לסכנת נפשות. הסבר נוסף לחילול השבת דווקא ע"י יהודים בוגרים, נובע מחשש עתידי שמא יטעו האנשים לחשוב שאסור לחלל שבת עבור פיקוח נפש (ולכן במקרה שראו, חיפשו המצילים גוי), ואז כאשר לא ימצאו גוי בסביבה, יימנעו מלהציל בעצמם (משנה ברורה סי' שכח סקל"ג).
כאשר מדובר במקרה כמו שלך, שאינו מקרה חירום מיידי, ושאת יודעת מראש שיהיה עלייך להגיע בשבת, יש מקום לשאול, האם גם כאן יחולו אותם הכללים שהבאנו, ולא יוטלו שום הגבלות או סייגים על-מנת לצמצם את חילול השבת מצדך.
אנו מצווים על שמירת השבת מן התורה, וציווי זה נאמר לעם ישראל בלבד: "אַךְ אֶת שַׁבְּתֹתַי תִּשְׁמֹרוּ כִּי אוֹת הִוא בֵּינִי וּבֵינֵיכֶם לְדֹרֹתֵיכֶם לָדַעַת כִּי אֲנִי ה' מְקַדִּשְׁכֶם" (שמות לא, יג), אך חכמינו אסרו עלינו ליהנות ממלאכת הגוי שנעשית בשבת על סמך הפסוק: "כָּל מְלָאכָה לֹא יֵעָשֶׂה בָהֶם" (שמות יב, טז, מכילתא דרבי ישמעאל בא, מסכתא דפסחא פרשה ט), מכך למדנו שהאיסור אינו חל על העושה בלבד, אלא על המעשה עצמו. לרוב הפוסקים איסור ההנאה ממלאכת הגוי הוא איסור מדרבנן.
אם כך משמע, שכאשר ניתן, ראוי לחלל את השבת לצורך פיקוח נפש מדרבנן ולא מדאוריתא, כל עוד זה אינו פוגע באיכות העבודה. על דברי הרמב"ם והשו"ע שהבאנו, כתב הרמ"א, שאם אפשר להיעזר בגוי ללא עיכוב או פגיעה ברמת הטיפול, אז אכן עדיף להשתמש במלאכת הגוי (סימן שכח סי"ב), כך משמע גם מן הגמרא (מנחות סד, ע"א), שכאשר הדבר אפשרי, יש להשתדל לצמצם את חילול השבת עבור ההצלה.
באופן דומה, ישנם בימינו מרכזים רפואיים שומרי מצוות, ושם נעשית הסעת הרופאים והאחיות למשמרת בשבת באמצעות נהג גוי, מפני שלצורך טיפול בחולים, לא נאסרה הנאה ממלאכת השבת של הגוי (היכל יצחק אורח חיים סימן לב, ישכיל עבדי חלק ה אורח חיים סימן מד, ציץ אליעזר חלק ד סימן ד). יתר על כן, על מנת לעודד את האנשים לצאת בשבת ולהציל מפני סכנות שונות, התירו חכמינו למצילים אף לחזור לביתם בשבת (עירובין מד, ע"ב, ראש השנה כג, ע"ב, שולחן ערוך אורח חיים סימן שכט ס"ט וסימן תז), היתר זה נועד למנוע מצב עתידי שאנשי המקצוע יתחמקו ממשמרות שבת בעקבות המחיר האישי והטרחה הרבה הכרוכה בכך (אגרות משה או"ח חלק ד סימן פ). 
חשוב להדגיש, שעל-פי רוב הפוסקים, ההיתר ליהנות ממלאכה בשבת על ידי גוי נוגע לאיסורי שבת מדרבנן, אך לא לאיסורים מדאוריתא (מגן אברהם סימן תצז סט"ז סקי"ח, ציץ אליעזר חלק יא סימן לט, מנחת שלמה חלק א סימן ח), וכפי שציינתי, איסור ההנאה ממעשי הגוי בשבת הוא איסור מדרבנן, ואילו נסיעה בשבת היא איסור דאורייתא.
במקרה שלך, כאשר ההגעה למקום העבודה דורשת ממך הליכה ממושכת בתנאי מזג-אויר לא נוחים, ודאי שאינך נדרשת לטורח כזה על בסיס קבוע, ואת יכולה להגיע ברכב עם נהג גוי. כאשר הדבר לא מתאפשר, יש גם מי שמתיר להיעזר בנהג יהודי, למרות שיש כאן הנאה ממלאכת יהודי מדאורייתא, מתוך ראיה ממלכתית והכרה בחשיבות השמירה על ביטחון הפנים במדינה (הרב ישראלי עמוד הימיני סימן יז). 
אני מדגישה ששאלתך נוגעת לחילול שבת, שאיננו פרטי ולצורך אישי (גם אם חשוב), אלא לצורך לאומי. בעצם עבודתך את מהווה חלק ממערך השלטון והחוק במדינה, ותורמת לחיזוק אחיזתנו כעם ריבוני בארץ, בדומה לחיילי צה"ל ולשוטרים. ולכן יתכן שבשאלת חילול שבת של אדם פרטי במצב דומה התשובה תהיה אחרת. כמובן שאין בהיתר זה להתיר לך חילול שבת שאינו לצורך המשימה, כגון, הדלקת רדיו במהלך הנסיעה.
אני מברכת אותך שתצליחי במעשי ידייך מתוך קידוש שם שמים, ושהקב"ה ישמור אותך.
 ### שאלה  
 שלום וברכה,
רציתי לשאול האם מותר לי לומר תהילים בלשון נקבה כי אני לא מצליחה להתחבר לכתוב כשאני פונה כאילו אני זכר. לדוגמא בפסוק ו' בפרק ל"ב כתוב: "על זאת יתפלל כל חסיד אליך לעת מצוא רק לשטף מים רבים אליו לא יגיעו". האם מותר לי לומר: "על זאת תתפלל כל מאמינה אליך לעת מצוא רק לשטף מים רבים אליה לא יגיעו"?
תודה רבה
 . ### תשובה  
 שואלת יקרה
שאלתך מעידה על כך המקום המרכזי שהעולם הרוחני שלך תופס בחייך, והדבר מעורר השראה.
בתשובה לשאלתך, את יכולה לשנות מילים בפסוקים מספר תהילים כאשר את אומרת פסוקים בודדים בדרך של תחינה. אבל אם את אומרת מזמורים שלמים או קוראת תהילים ברצף, עלייך לדבוק בלשון הכתוב. אפרט את תשובתי.
בתוספתא במסכת מגילה (פרק ג הלכה כא) מופיעה ההלכה, "הכתובה לרבים אין מכנין אותה ליחיד ליחיד אין מכנין אותה לרבים".[1] כלומר, בזמן קריאה בתורה, בנביאים או בכתובים אין לשנות ללשון יחיד מילה הכתובה בלשון ליחיד, וכן להיפך. הרא"ש, בפירושו לתלמוד (מסכת מגילה פרק ג סימן כד) מצטט מהלכה זו בתוספתא ומוסיף בשם רבנו יונה שהאיסור של התוספתא לשנות בלשון הפסוק היא דוקא "כשקורא אדם כל המזמור או כל הענין כסדר אבל המתפלל ואומר פסוקים הנה והנה יכול לכנות מיחיד לרבים ומרבים. הלכה זו מקבלת ביטוי בברכת "רפאנו" בתפילת העמידה. ברכה זו מבוססת על פסוק שבו אומר הנביא ירמיהו:  "רפָאֵנִי ה'  וְאֵרָפֵא הוֹשִׁיעֵנִי וְאִוָּשֵׁעָה כִּי תְהִלָּתִי אָתָּה" (ירמיהו יז, יד). דברי ירמיהו כתובים בלשום יחיד, "רפאני", אך חז"ל שינו את הכתוב וטבעו את הברכה בתפילת העמידה כבקשה של הרבים: "רפאנו".
בפירוט מטבע הלשון של ברכות תפילת העמידה מביא הטור (אורח חיים סימן קט"ז את דברי הרמ"ה (רבי מאיר בן טודרוס הלוי אבולעפיה, פוסק ספרדי מהמאה ה 12-13), לפיהם האיסור לשנות מיחיד לרבים נוגע לתרגום פסוקים ולקריאתם בזמן "שמכוון לקרות." כלומר, בזמן שאדם קורא את הפסוקים כסדרם אסור לשנות את המילים, אך בזמן שהציבור מתכוון באמירת פסוק בודד להתחנן אל ה', "דרך תפילה ובקשה," אפשר לשנות את הפסוק לפי הצורך.
ואכן, בעקבות דברי הרמ"ה והרא"ש המובאים בטור פוסק השולחן ערוך: "רפאנו ה' ונרפא אף על גב דהכתוב ליחיד אין מכנין אותו לרבים הני מילי בזמן שמתכוין לקרות אבל כשאומר אותו דרך תפלה ובקשה מותר. ומכל מקום אם אומר מזמור שלם אסור לשנות מלשון יחיד לרבים או להיפך." (שו"ע, אורח חיים סימן קטז סעיף א).[2]
ההלכה שהבאנו כאן מזכירה שינוי דקדוקי מיחיד לרבים או להיפך. בשאלתך את שואלת האם מותר לומר תהילים בלשון נקבה. נראה לי שמכיוון שהשאלה היא לגבי שינוי דקדוקי במשפט אפשר ללמוד על התשובה ישירות מההלכה לגבי שינוי מיחיד לרבים. לכן בזמן אמירת תהילים, שבהם נקראים מזמורים שלמים ברצף, נראה לענ"ד שאין לשנות את מטבע הפסוקים.
אבל חשוב לי להוסיף הערה המבחינה בין "אמירת תהילים" כאשר מזמורים נקראים ברצף לבין הצורך שאת מביעה להתחבר לנאמר דרך הביטוי האישי. שימי לב שבשינוי שאת מדגימה, את הולכת אף יותר רחוק מהשינוי הדקדוקי הנידון בהלכה, ואת משנה את המילה "חסיד" למילה  "מאמינה". בכך את נוקטת בדרכם של פייטני ישראל לאורך הדורות, ששינו מטבעות לשון מהמקרא בדרך יצירתית כדי לכתוב יצירה חדשה, המביעה את רחשי ליבם. רבים מפיוטים אלה נכנסו לסדר התפילות שלנו כהקדמה לתפילות אחרות, או כתפילות עצמאיות. לדעתי אין מניעה שתקדימי יצירה כזו, המבטאת את רחשי ליבך ומביעה את הצורך הרוחני האישי שלך לקשר עם הקב"ה. את יכולה לעשות זאת במשפט  אחד או כמה משפטים, ולעבור מהם לאמירת מזמורי תהילים שלמים ככתבם. ייתכן שתגלי שכאשר את מקדימה הקדמה כזו למזמור, גם פסוקים אחרים הנאמרים בלשון זכר מקבלים משמעות חדשה, ואולי אף מובילים אותך להעמקת החיבור לדברים שאת אומרת.
אני מברכת אותך שתזכי לתפילות ותחנונים שהם בבחינת "דרשתי את ה' וענני"
חנה השקס
 
הרחבה ומקורות
א. הלכות בדבר שינוי פסוק בתפילת העמידה:
ירמיהו יז, יד: רפָאֵנִי ה'  וְאֵרָפֵא הוֹשִׁיעֵנִי וְאִוָּשֵׁעָה כִּי תְהִלָּתִי אָתָּה
תפילת עמידה: רְפָאֵנוּ ה' וְנֵרָפֵא, הוֹשִׁיעֵנוּ וְנִוָּשֵׁעָה,
תוספתא מגילה פרק ג הלכה כא 
כתב הנכתב ליחיד אין מכנין אותה לרבים לרבים אין מכנין אותה ליחיד רבי יהודה אומר המתרגם פסוק כצורתו הרי זה בדאי והמוסיף הרי זה מגדף. תורגמן העומד לפני חכם אינו רשאי לא לפחות ולא להוסיף ולא לשנות אלא אם כן יהיה אביו או רבו.
רא"ש מסכת מגילה פרק ג סימן כד
ברכת כהנים נקראין ולא מתרגמין מ"ט משום ישא. מעשה אמנון ותמר לא נקראין ולא מתרגמין והא אמרת מעשה אמנון נקראין ומתרגמין לא קשיא הא דכתיב אמנון בן דוד הא דכתיב אמנון סתמא:
ת"ר כל המקראות הכתובים בתורה לגנאי קורין אותם לשבח …
תוספתא (פ"ג) הכתובה לרבים אין מכנין אותה ליחיד ליחיד אין מכנין אותה לרבים. מצאתי בשם הר"ר יונה ז"ל דוקא כשקורא אדם כל המזמור או כל הענין כסדר אבל המתפלל ואומר פסוקים הנה והנה יכול לכנות מיחיד לרבים ומרבים ליחיד ומלתא דסברא היא(י) ר' יהודה אומר המתרגם פסוק כצורתו הרי זה בדאי והמוסיף ה"ז מגדף (קידושין דף מט א) כגון ויראו את אלהי ישראל אם תרגמו כצורתו וחזו ית אלהא ישראל ה"ז בדאי דכתיב כי לא יראני האדם וחי ואם הוסיף מדעתו וחזו ית מלאכא דאלהא דישראל ה"ז מגדף אלא כתרגום אונקלוס וחזו ית יקרא דאלהא דישראל(כ) תורגמן העומד בפני חכם אינו רשאי לא לפחות ולא להוסיף אא"כ הוא אביו או רבו [סנהדרין קה ב] דאין הרב מקנא בתלמידו מאלישע דכתיב ויהי נא פי שנים ברוחך אלי ולא האב בבנו מדוד שאמרו לו ייטב אלהים את שם שלמה משמך וגו':
רי"ף מסכת מגילה דף טז עמוד ב
תוספתא הכתוב לרבים אין מכנין אותו ליחיד ליחיד אין מכנין אותו לרבים ר' יהודה אומר המתרגם פסוק אחד כצורתו הרי זה בדאי והמוסיף הרי זה מגדף תורגמן העומד לפני חכמים אינו רשאי לפחות ולא להוסיף ולא לשנות אלא אם כן הוא אביו או רבו: סליקו להו הקורא את המגילה וסליקא לה מסכת מגילה
טור אורח חיים סימן קטז
… אע"ג דתניא כל הכתוב לרבים אין מכנין אותו ליחיד ליחיד אין מכנין אותו לרבים, וא"כ כיון שהפסוק הוא לשון יחיד – "רפאני ה' וארפא", היאך אנו אומרים אותו בלשון רבים? פירש הרמ"ה היינו במתרגם המתרגם הפסוקים אינו רשאי לשנות מיחיד לרבים או איפכא, והוא הדין נמי הקורא הפסוק ככתבו בזמן שמכוין לקרות, אבל פסוק של תפילה שאין כוונת הציבור לקרותו אלא להתחנן דרך תפילה ובקשה, הרי הן כשאר תפילות ורשאין לשנותם לפי צורך השעה, לפי ענין תחינתם ובקשתם. והרב ר' יונה כתב דווקא כשקורא כל המזמור או כל הענין כסדר אז אין לשנות, אבל כשמתפלל ואומר פסוקים הנה והנה, יכול לשנות מיחיד לרבים ומרבים ליחיד, ולזה נוטה דעת אדוני אבי ז"ל:
שולחן ערוך אורח חיים סימן קטז ברכת רפאנו
סעיף א: רפאנו ה' ונרפא אף על גב דהכתוב ליחיד אין מכנין אותו לרבים הני מילי בזמן שמתכוין לקרות אבל כשאומר אותו דרך תפלה ובקשה מותר. ומכל מקום אם אומר מזמור שלם אסור לשנות מלשון יחיד לרבים או להיפך (טור והרא"ש פרק הקורא עומד בשם הר"י):
 
ב. גדר קריאת תהילים כקריאה בתורה
המנהג לאמר מזמורי תהילים באופן קבוע או בהתאם למעגל השנה ובהקשר של אירועי חיים שונים נחשב כקריאה בתורה לצורך הלכות הקשורות לקדושת הכתובים ולמנהגי קדושה בזמן אמירתם. לסיכום דינים אלה על פי מנהג הספרדים ראי כאן. 
החיד"א, בספר תשובותיו "יוסף אומץ" מבחין בין אמירת תהילים לבין לימוד אחר בתורה לצורך הנהגת הזוהר שלא ללמוד דברי תורה בלילה.
החיד"א, שו"ת יוסף אומץ סימן נד
שאל ישאלו רבים מיריאי ה' המישרים ארחותם על פי מנהגי הרב הקדוש רבינו האר"י ז"ל כי תאוה נפשם ללמוד מזמורי תהלים באשמורת אם יכולים לקרותם בעוד לילה או לפי דברי רבינו האר"י ז"ל כי הוא אמר דאין לקרא מקרא בלילה חוץ מליל הששי גם תהלים באשמורת אין לקרות.
תשובה…  הנה בעה"ק ירושלם ועה"ק חברון ת"ו אשר ישבתי בהם ראיתי שאין קורין מקרא בלילה. ועם כל זה מנהג קדום כי בכל לילה באשמורת קורין בבתי כנסיות ה' ספרי תהלים בכל לילה. ושמעתי ממקובל מופלא בדורנו ז"ל דאמר מר כי אין לימוד התהלים בכלל אזהרת רבינו האר"י ז"ל ויכול לקרות תהלים באשמורת עכ"ד. ואני בעניי מצאתי סמך לזה בב"ר פ' ס"ח דאמרו שם דיעקב אבינו ע"ה היה קורא תהלים בלילה. ומעיקרא דוד הע"ה רוב תהלותיו יסדן ואמרן לראש אשמורות. הגם שיש לחלק. ועתה אמת אגיד כי לקורא תהלים באשמורת ושואלני אני אומר שיש לו סמך. אמנם אני בעצמי ירא אנכי ואין אני קורא תהלים בלילה [והטעם כי רבינו האר"י ז"ל סתם וכתב דאין לקרות מקרא בלילה קא פסיק ותני מקרא ותהלים בכלל. וכל כי הא הוה ליה לאודועי ודע דכל דבר אשר אני רואה בח' שערים שסידר מהר"ש ויטאל ז"ל אני סומך עליו כי ראיתים מכתב יד מהר"ש. וגם מכתב מהר"ר חיים ויטאל ז"ל עצמו].
 
[1] ישנה גרסה אחרת של  התוספתא "כתב הנכתב ליחיד מכנין אותה לרבים לרבים אין מכנין אותה ליחיד". אך בספרו "תוספתא כפשוטה" מסביר שאול ליברמן שהגרסה שצוטטה לעיל, המצויה ברי"ף ובראשונים אחרים, היא המועדפת.
[2] יש לסייג שיש הרואים בקריאת תהילים גדר שונה מזה של קריאה בשאר ספרי המקרא, אך רבינו יונה נוקט דווקא מזמור, כך שמבחינת ההלכה שאוסרת על השינוי בקריאת קטע בשלמותו, נראה שתהילים הם כשאר ספרי המקרא (ראי בהרחבה בדברי החיד"א).### שאלה  
 שלום 🙂
יש לי כמה חברות/חניכות חרשות עם שתל קוכלארי, בעקרון זה סוג של מכשיר שמושתל במוח אחת ל10-13 שנה ובעצם מבצע את פעולת השמיעה במקום האזניים (ממיר את הקול לאות חשמלי ומשדר אותו ישר לחלק הרלוונטי במוח). 
ראיתי בהרבה מקרים שבמקרים כאלה האדם עדיין נחשב חרש מבחינת הלכה (נישואין דרבנן, קריאת מגילת אסתר..) ורציתי לשאול למה? הרי מעבר לזה שחרשים כיום הם שונים לחלוטין מחרשים בעבר, הרי הבנאדם שומע! הוא פשוט לא שומע דרך האוזניים הוא שומע דרך המוח, אבל הוא לחלוטין שומע! למה יש פה בכלל הו"א להחשיב אותו כחרש?
תודה רבה!
 . ### תשובה  
 שלום לך,
ותודה על שאלתך. השאלה מעידה על אכפתיות שיש בך – אכפת לך מהחברות והחניכות שלך, שאת מכירה ורואה את יכולותיהן, ואכפת לך מהתורה ומההלכה. את רוצה להבין מדוע נראה שקיימים פערים בין קביעות הלכתיות מסויימות ובין המציאות, מתוך תפיסה בסיסית שההלכה והחיים אמורים להתאים זה לזה. זוהי עמדה מבורכת ומקדמת למידה.
בעצם יש כאן שתי שאלות – 
1. מה מעמדם ההלכתי של חרשים וחרשות השומעים באמצעות שתל קוכלארי? (את מתייחסת בשאלתך לדעה שלפיה "נחשב חרש מבחינת הלכה" ויש לבחון קביעה זו)
2. אם אכן נחשבות חרשות מבחינה הלכתית, מה הסיבה לכך.
 
שאלה 1: מה מעמדם ההלכתי של השומעים באמצעות שתל קוכלארי?
המשנה קובעת כי חרש פטור מכל המצוות, בדומה לשוטה וקטן. הסיבה לפטור זה הוא כי אינם נחשבים בעלי יכולת הבנה וקבלת אחריות, הנחוצה כדי לקיים מצוות בכוונה ומתוך בחירה. החרשים נחשבו לבעלי רמת הבנה פחותה בהתאם למציאות ימי חז"ל בה לא היתה דרך ללמד את החרשים ולכן לא התפתחו היכולות השכליות והאישיותיות שלהם.
יחד עם זאת, כבר במשנה אנו רואים הבחנה בין סוגים שונים של חרשות. כך נאמר במסכת תרומות (א', ב'):
"חֵרֵשׁ הַמְדַבֵּר וְאֵינוֹ שׁוֹמֵעַ, לֹא יִתְרֹם [=לא יפריש תרומה מהפירות, כי נדרש לשם כך להיות "בר דעת"]. וְאִם תָּרַם, תְּרוּמָתוֹ תְרוּמָה. חֵרֵשׁ שֶׁדִּבְּרוּ בוֹ חֲכָמִים בְּכָל מָקוֹם, שֶׁאֵינוֹ לֹא שׁוֹמֵעַ וְלֹא מְדַבֵּר"
כלומר, החרש הפטור ממצוות הוא דווקא אדם שאין לו יכולת דיבור, כלומר מנותק מהיכולת לתקשר וללמוד. חרש בעל יכולת דיבור נחשב גם לבעל יכולת קבלת אחריות ומחויב במצוות כאדם רגיל. 
יש מקורות שונים המציגים עמדות הלכתיות שונות לגבי מעמדו ההלכתי של החרש המסוגל לדבר, אולם להלכה נפסק כי הוא "כפיקח לכל דבריו" כלומר חייב במצוות כאדם שומע (גיטין עא.; חגיגה ב:; רמב"ם, משנה תורה, אישות פ"ב הכ"ו).
לצד זאת, ישנם דינים מועטים והלכות מסויימות התלויות דווקא ביכולת השמיעה, לגביהן קיימת מחלוקת הלכתית האם חרש-מדבר חייב בהן. זאת משום שאינן תלויות בדעת אלא בשמיעה דווקא, והרי אינו שומע.
מצוות אלה כוללות תקיעת שופר, מקרא מגילה, עדות ועוד מספר דינים; כמו כן, לא יוכל לצאת ידי חובה בשמיעת ברכות מאדם אחר.
לגבי מי ששומע באמצעות מכשיר שמיעה (מהסוג הצמוד לאוזן, שאינו שתל קוכלארי), נחלקו הפוסקים האם מעמדו כשל חרש-מדבר או שהוא כשומע גמור. יש שסברו שהוא אינו נחשב שומע כיוון שאינו שומע ממש קול אלא עיבוד אלקטרוני של גלי הקול – ואז אמנם חייב במצוות כי נחשב בר-דעת, אך שונה מהשומעים במצוות התלויות בשמיעה. ויש שפסקו ששמיעתו נחשבת כשמיעה ומעמדו ההלכתי זהה לאדם שומע בכל. 
מה שציינת בשאלה לגבי "נישואין דרבנן" הוא דין התקף לחרשים שאינם מדברים, ונישואיהם נחשבים מדרבנן ולא מדאורייתא כי לשם נישואים דאורייתא יש צורך בהבנה ויכולת דיבור. אולם לכל הדעות כיום חרש המדבר דינו ככל אדם לעניין נישואין וגירושין.
לגבי שתל קוכלארי, לרוב הדעות שמיעה באמצעותו זהה לשמיעה רגילה מבחינה הלכתית, ואלו הנעזרים בו נחשבים כשומעים לכל דבר; יחד עם זאת, קיימת בפוסקים גם עמדה לפיה מעמדם כחרשים השומעים באמצעות מכשיר, כלומר כחרשים המדברים, שכאמור דינם שהם חייבים במצוות למעט דינים התלויים בשמיעה. 
ראי בהרחבה.
 
שאלה 2: מדוע להחשיב אדם השומע באמצעות שתל כחרש?  
כעת נציג את הדעה לפיה השומעים באמצעות שתל קוכלארי נחשבים כחרשים מדברים ולא כשומעים. כפי שציינת בעצמך, אנשים אלו שומעים בעצב השמיעה באופן שעוקף את האוזן עצמה. זהו לב המחלוקת לגביהם – האם שמיעה שלא באמצעות האוזן דינה כשמיעה?
יש פוסקים שרואים את פעולת השתל כשונה משמיעה רגילה, כיוון שהאדם אינו שומע בעצמו אלא זקוק לשתל, והשתל אינו חלק מגופו. זאת בדומה להזנה באמצעות זונדה שאינה נחשבת כאכילה מבחינה הלכתית, או כמו פרוטזה של יד שאי אפשר להניח עליה תפילין למרות שמשתמשים בה כיד. אחרים – והם כאמור העמדה המרכזית – אינם רואים את פעולת השמיעה כתלויה דווקא בתפקוד האוזן אלא בהגעת המידע הצלילי למוח.
לסיכום,
חרשים המדברים חייבים במצוות אך דינים התלויים בשמיעה לא שייכים בהם.
חרשים השומעים באמצעות מכשיר שמיעה באוזן – נחלקו הפוסקים ולרוב הדעות נחשבים כחרשים המדברים.
חרשים השומעים באמצעות שתל קוכלארי – נחלקו הפוסקים, האם דינם כחרשים המדברים, כשומעים באמצעות מכשיר חיצוני, או כשומעים ממש.
בשולי הדברים ארצה לשתף איתך מחשבה שעלתה בי למקרא שאלתך. יתכן שהשאלה אינה רק בירור אינפורמטיבי של מידת החיוב במצוות של חניכותיך; יש בה גם שאלה מהותית – מדוע יגרע חלקן של חניכותיך מכלל ישראל? מדוע שיהיה כלפיהן יחס של "פחותות", בעוד שהן חיות חיים מלאים ויכולותיהן להיות מאמינות ואחראיות לא נופלות משל כל אדם?
נקודת מבט זו מובנת וטבעית. לעתים אנו נוטות לחבר בין חיוב במצוות לבין שייכות לעולם הדתי וחיבור לה' יתברך. אולם, חיבור זה אינו הכרחי; עולם דתי עשיר ומשמעותי אינו חייב להישען דווקא על חיוב מלא בכל המצוות. מאמר חז"ל "גדול המצווה ועושה" אינו שולל את הערך של מי שאינם מצווים ועושים; יש ביהדות מקום נרחב לנדבה ולעשיה דתית מתוך רצון פנימי שאינו תלוי-חובה. בעולם דתי שלם יש מקום לתנועת הציות לציווי לצד תנועת הנדבה והן משלימות ומעשירות זו את זו.
 
הרחבה:
המשנה (תרומות א׳:א׳) מגדירה את החרש יחד עם השוטה והקטן כפטורים מהמצוות, כאן העיסוק הוא ביכולת לתרום תרומה מהיבול, כיוון שנדרשת לשם כך הבנה והם נחשבים חסרי דעת. במקורות רבים הורחב דין זה לפטור מכל המצוות:
חֲמִשָּׁה לֹא יִתְרֹמוּ, וְאִם תָּרְמוּ, אֵין תְּרוּמָתָן תְּרוּמָה. הַחֵרֵשׁ, וְהַשּׁוֹטֶה, וְהַקָּטָן, וְהַתּוֹרֵם אֶת שֶׁאֵינוֹ שֶׁלּוֹ. 
 
כתב הרמב"ם את הכלל (משנה תורה, הלכות עדות ט׳:י״א):
הַחֵרֵשׁ כְּשׁוֹטֶה שֶׁאֵין דַּעְתּוֹ נְכוֹנָה וְאֵינוֹ בֶּן מִצְוֹת.
 
המשנה (תרומות א׳:ב׳) מסייגת את הפטור לחרש בכך שלא תהיה לו יכולת הדיבור. חרש מדבר אינו נחשב "חרש" לעניין פטור ממצוות:
חֵרֵשׁ שֶׁדִּבְּרוּ בוֹ חֲכָמִים בְּכָל מָקוֹם, שֶׁאֵינוֹ לֹא שׁוֹמֵעַ וְלֹא מְדַבֵּר:
 
הגמרא בגיטין דף ע"א ע"א דנה ביכולתו של חרש לתת גט:
אמר רב כהנא אמר רב: חרש שיכול לדבר מתוך הכתב – כותבין ונותנין גט לאשתו. אמר רב יוסף: מאי קא משמע לן? תנינא, נשתתק ואמרו לו "נכתוב גט לאשתך?" והרכין בראשו – בודקין אותו שלשה פעמים, אם אמר על לאו לאו ועל הן הן הרי אלו יכתבו ויתנו. אמר ליה רבי זירא, אלם קאמרת, שאני אלם דתניא מדבר ואינו שומע זהו חרש, שומע ואינו מדבר זהו אלם, וזה וזה הרי הן כפקחין לכל דבריהם וממאי דמדבר ואינו שומע זהו חרש, שומע ואינו מדבר זהו אלם? דכתיב (תהלים לח, יד) ואני כחרש לא אשמע וכאלם לא יפתח פיו.  
לפי הגדרת הגמרא, "מדבר ואינו שומע" נקרא חרש אך מבחינה הלכתית הוא "כפקח לכל דבריו" כלומר חייב במצוות כאדם רגיל.
 
וכך פסק הרמב"ם (משנה תורה, הלכות אישות ב׳:כ״ו):
 חֵרֵשׁ וְחֵרֶשֶׁת הָאֲמוּרִים בְּכָל מָקוֹם הֵן הָאִלְּמִים שֶׁאֵין שׁוֹמְעִין וְלֹא מְדַבְּרִים. אֲבָל מִי שֶׁמְּדַבֵּר וְאֵינוֹ שׁוֹמֵעַ אוֹ שׁוֹמֵעַ וְאֵינוֹ מְדַבֵּר הֲרֵי הוּא כְּכָל אָדָם. 
 
וכן כתב השו"ע (אורח חיים נ״ה:ח׳):
חרש המדבר ואינו שומע או שומע ואינו מדבר הן כפקחין ומצטרפים [למניין] אבל מי שאינו שומע ואינו מדבר הרי הוא כשוטה וקטן:
 
 לדעת רוב הפוסקים, מוקד הפטור של החרש ממצוות הוא יכולת ההבנה והלמידה, ההכרחית לצורך קבלת האחריות על קיום מצוות. לכן, עצם השימוש בשפה מוציא את החרש מכלל פטור. כך כתב הרב אשר וייס (שו"ת מנחת אשר, חלק ב, סימן פו): 
בזמננו שהרוב המכריע (של החרשים) מגיע לדעה שלמה, והם מתפקדים כאחד האדם, אם על ידי שפת סימנים, ואם על ידי קריאת שפתיים – דינם כפקחים גמורים.
 
הרב עובדיה יוסף בשו"ת יחוה דעת (חלק ב סימן ו) הביא דעות שונות לגבי חרשים המתקשרים בשפת סימנים, ופסק שאפשר לסמוך על הדעות הרואות בהם בני-חיוב אך גם לחשוש לדעות הנגדיות לעניין ברכה לבטלה בחזרת הש"ץ:
ובשו"ת שבט סופר (חלק אבן העזר סימן כא), הביא בקצרה מה שכתב אליו הגאון רבי מרדכי הלוי איש הורוויץ, שאם החרש אילם יתחנך בבית הספר לחרשים אילמים, וילמד לדבר בקושי על ידי רמיזותיו ותנועותיו, ויתפקח ויבין להתפלל ולישא ולתת עם בני אדם, יהיה בודאי חייב במצות כשאר כל ישראל. והשיב לו הגאון המחבר, שמדברי הצמח צדק הנ"ל נראה שגם באופן כזה אין חילוק בינו לשאר חרש אילם, אמנם שמעתי מפי מרן אבא הגאון בעל כתב סופר זצ"ל, שלאחר שביקר בעיר וינא בבית הספר לחרשים אילמים, לפי בקשת הנהלת המוסד, ועמד מקרוב על סדר לימודם, היה מופתע לטובה ממה שראו עיניו מכל סדר לימודיהם, והנהגתם, עד שעלה ספק בלבו אם אין דינם כבני דעת לגמרי שמחוייבים במצוות, ואמר לי שביקש מהמחנכים שם לקחת להם תפילין שיניחו אותם בכל יום. ע"כ.
ונראה שלענין הלכה למעשה, כדאים הם הגאונים המקילים לצרף חרש אילם שלמד בבית הספר לחרשים אילמים, למנין, לקדיש ולקדושה. ומכל מקום כשהם מנין מצומצם בצירוף החרש אילם, ראוי לכתחילה שלא יחזור השליח צבור תפלת שמונה עשרה, אלא יאמר תפלת שמונה עשרה פעם אחת בקול רם עם הקדושה, כדי שלא להכנס בחשש איסור ברכה לבטלה. 
 
לגבי דין השומע במכשיר שמיעה, הסביר הרב משה פיינשטיין בשו"ת אגרות משה (אבן העזר חלק ג סימן לג) מדוע דינו כ"מדבר ואינו שומע" החייב במצוות כפקח אולם עדיין אין מעמדו זהה לשומע בכל:
 
בענין חרש שמדבר ע"י שהתחיל לשמוע במכונה שבאזניו… אם יש לו דין פקח כמו מדבר ושומע כי אולי שמיעה ע"י מכונה הוא כשמיעה ע"י מיןחצוצרה שהפר"ח באה"ע סימן קכ"א סובר שנחשב שומע, ואולי נחשב אינו שומע ומדבר שהוא כפקח אך להרמב"ם יש שסוברין דהוא כחרש,ואולי נחשב שומע ואינו מדבר שלכו"ע הוי כפקח. 
הנכון לע"ד דיש לו דין מדבר ואינו שומע שהוא כפקח, דהנה מכיון שהרמב"ם מפרש בפירושו לתרומות פ"א מ"ב שסבת האלמות היא חרשות הרי סובר שאף שליכא שום סבה ומחלה שלא יוכל בשביל זה לדבר מ"מ הוא בדין חרש דלא מדבר ולא שומע, מוכרחין לומר דעיקר השייכות לדעת להחשיבו אינו בן דעת הוא מה שאינו שומע, משום דכח השמיעה הוא במוח שהוא ממילא קלקול בדעת, אך כיון שאין זה קלקול גדול במוח לכן אם היה מדבר שהיה שייך שיהיה לו התחברות עם בנ"א היה משלים הקלקול והחסרון שנעשה לו בדעתו, אבל כיון שאינו מדבר ממילא ואין לוהתחברות עם בנ"א נשאר מקולקל בדעתו שלכן אין לו דין פקח. ולפ"ז אם אך יכול לדבר ע"י ששומע במכונה הרי אף אם נימא שמכיון שבלא מכונה אינו שומע אית בו הקלקול והחסרון במוח ששייך לדעת, הרי ע"י הדבור שנעשה לו ע"י המכונה התחברות עם בנ"א הרי יש לו להשלים החסרון ויש להחשיבו בדין פקח כהא דמדבר ואינו שומע.
אבל לא מסתבר להחשיבו שומע כהא דשמיעה כשמדברים לו בקול רם וכהא דשמיעה ע"י חצוצרה, דפשוט שכל עניני התורה נידונין כפי שרואין ושומעין בעצם לא ע"י מכונות וכדומה, וכמו שרצים שלא נראו לעין אלא ע"י דבר המגדיל שאינו כלום דהא כל האויר שאדם שואף לתוכו הוא מלא משרצים כאלו שנקראו מיקראבין שע"י ספאקטיווע המגדיל ערך אלף פעמים ויותר הן נראים ואין שום איסור בזה, וכמו כן מה שנראה הפסקבאות בתפילין ומזוזות ע"י ספאקטיווע ולא נראה לעין בעצמו לא נחשב הפסק וכשר, וכדומה הוא בהרבה ענינים, ולכן גם מי שאינו שומע אלא ע"י מכונה כיון שאינו שומע בעצמו אין להחשיבו לשומע, ול"ד לשומע כשמדברין בקול רם דהוא ודאי בחשיבות שומע, דאיכות השמיעה אינו שוהלכל אדם ולא נאמרה מדה לזה, ולכן אם אך שומע אף רק לקול רם נמי הוא בדין שומע. ובשמיעה ע"י חצוצרה כיון שהוא דבר המצוי וגם שהשמיעה ע"י זה אינו דבר מחודש אלא מחמת שמתייחד הדבור רק לאזנו סובר הפר"ח דג"כ הוא בכלל טבעיות השמיעה, מאחר שלא כל אדם שוין ואיך ששומע נחשב שומע אפילו בא בקושי גדול, אבל מכונה ע"י עלעקטרי שהוא שמיעה דכח מחדש אין להחשיבו לשומע מאחר דאינו שומע כלל בעצם.
אף שיש מקום לומר דכיון ששומע ע"י מכונה דעלעקטרי הוא הכרח שיש לו בעצם קצת כח שמיעה שאולי אין זה קלקול גדול לעשותו בדין חרש, אבל לא מסתבר זה מדחזינן דלא היה ספק לנו בחרש שמא יש לו בעצם כח שמיעה אך שלא ידענו עצה איך שישמע למעשה, אלמא דאין זה כלום,אלא דמכיון דנתקלקלה שמיעתו כל כך שאינו שומע אף כשמדברים לו בקול רם ואף לא ע"י חצוצרה המצוי שמייחד הדבור רק לו הוא מדת הקלקול במוח שמקלקל את הדעת כשלא יהיה גם מדבר, שלכן הוא בדין אינו שומע, אבל כיון שמדבר אף שהוא ע"י מה ששמע במכונה נמי עכ"פ הא מדבר ויש לו התחברות עם בנ"א שזה משלים החסרון, שלכן דינו כפקח דמדבר ואינו שומע.
 
לפי הרב פיינשטיין, אמנם המכשיר מהווה גשר על קושי התקשורת ומאפשר למשתמש בו להשלים את החסרון שמנע ממנו לקנות דעת בחרשותו. אולם עדיין, אין המדובר בשמיעה רגילה ואין לה דין של שמיעה הלכתית כי בפועל האדם עצמו הרי לא שומע.
 
אולם הרב וואזנר ("שבט הלוי" שו"ת, חלק ח, סימן רעז) חלק על הרב פיינשטיין:
 
אם שומע על ידי מכונה שבאזנו, ראיתי בתשובת אגרות משה דלא נחשב לשמיעה כלל, וגם אם הוא מדבר, נחשב מדבר ואינו שומע. ומדמה זה לענין ראיית המיקרובים ותולעים קטנים שנראים רק על ידי מיקרוסקופ שאינם נחשבים על פי התורה, דהתורה אינה מדברת ממה שנתחשב רק על ידי מכונה, ולא בלי זה. והוא הדין נמי בנדון דידן דלא נחשב שומע.
ולדידי דבר זה צריך עיון גדול, דודאי לענין תולעים כל שאינו נראה לעין לא ציוותה תורה עליו, וכן לענין הפסק בספר תורה, תפילין ומזוזות, וכדומה. אבל הכא סוף סוף שומע! ויש לומר דנחשב שומע ואינו מדבר, או מדבר ושומע אם גם מדבר, ולזה הדעת נוטה. 
 
גרש"ז אוירבאך (מנחת שלמה ח"א ט') הבחין בין קול טבעי הנשמע באוזן לבין השמיעה באמצעות מכשיר:
"מצטער אני שלפי זה נמצא שהאנשים אשר אזנם כבדה משמוע ומשתמשים במכשיר של מיקרופון וטלפון קטן לקרב את קול המדבר לאזנם, שלפי"ז אינם יוצאים כלל חובת שופר ומקרא מגילה וכדומה. ועכ"פ אינם רשאים לברך על שמיעה זו, כיון שאף גם הם שומעים רק קול תנודות של ממברנה."
 
לגבי דין השתל הקוכלארי, כאמור לעיל לדעת רוב הפוסקים דין השומעים בו כשומעים רגילים לכל דבר, אולם יש גם דעות חולקות. כך כתב הרב אשר וייס:
והנה מלבד מכשיר השמיעה הסטנדרטי יש מתקן נוסף לשיפור השמיעה, והוא השתל הכוכליארי. וראיתי מי שכתב דבמכשיר זה יוצאים ידי חובה לכולי עלמא, ולדעתי טעות בידו, דגם מכשיר זה מבוסס על מקלט זעיר שהופך את הקול האנושי לקול מלאכותי, אלא שתחת אשר ישמע האדם בכלי השמיעה הטבעיים עוקפים את כלי השמיעה ומעבירים את הקול המלאכותי לעצב השמיעה באופן ישיר, הרי שהנפ"מ בין שתל ובין מכשיר שמיעה רגיל אינו אלא באופן השמיעה, אבל אין ביניהם הבדל בענין הקול הנשמע [שהוא תרגול אלקטרוני ולא קול ממש ואין זה "שמיעה" הלכתית לכל דבר].
 
הרב חיים נבון (תחומין ל') טען ששמיעה באמצעות שתל דינה כאכילה באמצעות צינור הזנה.  זו אינה נחשבת כאכילה מבחינה הלכתית וכן השמיעה עם שתל אינה שמיעה:
הקולות הנקלטים במוח עוברים דרך תיווכו של מכשיר מלאכותי, ומדלגים על האוזן האנושית. האם אפשר להגדיר תהליך כזה כ"שמיעה"? לכאורה, שמיעה היא תהליך המתרחש דווקא בתיווכה של האוזן האנושית. קשה לראות את השתל כאוזן, וקשה גם לומר שישנה שמיעה בלי אוזן. יתכן שמצב זה דומה במקצת לדינו של אדם שנדחס אוכל למעיו בלי שיעבור דרך גרונו, לעניין הגדרת תהליך זה כ"אכילה"… פעולת האכילה אינה רק סיפוק מזון למעיים, אלא פעולה המתרחשת דווקא באמצעות אברי האכילה הטבעיים. בדומה, נראה שפעולת השמיעה צריכה להתרחש דווקא באוזן הטבעית, ואין די בכך שהמידע הווקאלי מגיע למוח. לכן נראה שחרש הנעזר בשתל קוכלארי דינו כחרש המדבר ואינו שומע.
 
אולם הרב נחום רבינוביץ פסק להפך (תחומין לא):
מעמדו ההלכתי של אדם השומע בעזרת שתל קוכלארי זהה למעמדו ההלכתי של כל אדם שומע אחר. כיום ישנם ילדים רבים, חרשים מלידה, שהושתל בגופם השתל והם מתפתחים בדיבור ובדעת וואף משיגים הישגים לימודיים מתקדמים, עד שאין להבדיל בינם לבין חבריהם שאינם חרשים מלידה גם לא בהטעמת הדיבור וההיגוי. לפיכך, נחשבים כל בעלי השתל הקוכלארי לבני דעת, דינם כדין בריאים והם מחויבים במצוות החל מגיל מצוות כמו שאר האנשים.
 
על ההשוואה בין שמיעה באמצעות שתל קוכלארי ל"אכילה" באמצעות צינור הזנה [שאינה נחשבת לאכילה מבחינה הלכתית] כתב הרב רבינוביץ שאין הדבר דומה:
 
הגדרת אכילה היא דווקא בצורתה הטבעית… ברם לא כך באשר לפעולת השמיעה… השמיעה – כמו הראיה- האמיתית, מתבצעת במוח והיא תהליך שכלי… אמנם באדם פעולות הראיה והשמיעה זקוקות לכלים גשמיים, העין והאוזן, אבל תכלית הפעולה היא במוח והיא שכלית בלבד. כדרכנו למדנו, שאם ניתן להחליף את כלי הגוף – העין והאוזן – בכלים אחרים ולהגיע לאותה השגה, או אפילו לוותר לגמרי על כלים גופניים כגון במראה הנבואה שמגיע ישירות אל השכל – הרי זו שמיעה או ראיה מעלייתא, כמו שנאמר "ראה בעיניך ובאזניך שמע" והכל היה במראה הנבואה.
 
גם מועצת רבני צהר קבעה:
מי ששומע בעזרת מכשירים או התקן קוכלארי הוא בגדר בן חיוב לכל דבר: מצטרף למניין, יכול להיות חזן, ויכול לצאת ידי חובתו בשמיעת קריאת המגילה, בקידוש, בהבדלה ובשאר ברכות.### שאלה  
 שלום הרבנית,
בזמן שאנו אסורים בעלי מאונן ומשחית את זרעו.
בהתחלה נפגעתי מאוד, הן מעצם המעשה והן מכך שהוא צופה בסרטוני תועבה ובנשים אחרות.
בהמשך, יותר הבנתי לליבו שבסה"כ הוא אוהב אותי אך הקושי מכניע אותו היות והוא סובל מלחצים עזים ואף כאבים במקום הרגיש בזמנים אלו ואם אין הוא עושה זאת, זה מפריע לו מאוד בשגרת היום.
אציין שבעלי איש בעל אנרגיה מינית גבוהה מאוד וגם אם אני דואגת לסיפוקו באופן מקסימלי בזמן שאנו מותרים, אין זה מקל עליו בהמשך…
אשמח לדעת אם יש לו סימוכין להמשיך בכך או שיש פיתרון/רעיון אחר..
תודה רבה וסליחה על הפתיחות.
 . ### תשובה  
 אני מודה לך על האומץ לכתוב ולשאול בנושא כה רגיש, ורוצה גם לחזק אותך – לא פשוט להיות במקום שאת מתארת – לא פשוט עבור בעלך וגם לא פשוט עבורך, כמי שעומדת לצידו. את פתוחה, רוצה להבין, ומוכנה גם לחשוב ולהתגבר על תחושה ראשונית שלך – אלה דברים חשובים מאוד שלא כולם מסוגלים לעשותם. חיזקי ואימצי!
יש גבול למה שאני יכולה להגיד בתשובה כזו כאשר את שואלת את השאלה ולא בעלך. כלומר, גם כאשר אתם זוג נשוי, יש דברים שנשארים עניינו הרוחני של כל אחד מכם כפרט. שמירה על הלכות טהרת המשפחה, שמירה על כשרות במטבח, גידול ילדים על פי ערכים מסוימים – אלו דברים שדורשים עבודה משותפת והם שלכם כזוג. אבל יש דברים אחרים, כמו התפילה של כל אחד מכם, שהם בסופו של דבר עבודה פרטית של כל אחד מבני הזוג, בינו לבין הקב"ה. והנושא של אוננות בעלך נמצא בתחום הזה, שבעיקר בינו לבין הקב"ה (כמובן, את גם חלק מהסיפור אם את נפגעת בזה ברמה אנושית, אבל נשמע שאת נמצאת במקום של הבנה). לכן הייתי מאוד נזהרת ממעורבות שלך בנושא הזה, אלא אם כן הוא מזמין ויוזם זאת. ובאותה מידה, מה שאני כותבת כאן, אני כותבת לך ועבורך, ובקצרה ממש. אני לא מנסה לכתוב תשובה לבעלך, כי הוא לא ניגש אלי עם שאלה. 
בהלכה יש הירארכיה – כלומר, גם בתוך מה שאסור יש איסורים ברמה יותר חמורה, ויש איסורים שחומרתם נמוכה יותר. הלוואי שכולנו נצליח לשמור את הכל, אבל כשזה לא ריאלי (כפי שקורה לפעמים בעולם המאתגר שלנו), יש היררכיה שחשוב להבין. בהירארכיה ההלכתית, עדיף שגבר יאונן מאשר שהוא יקיים יחסים עם אשתו כשהיא נידה. יש לכך תקדים כבר מהמאה ה12 (ראי ספר חסידים המובא בהרחבות). יש כאלו שכתבו אפילו שאם גבר מאונן כדי להציל את עצמו מכל חטא אחר (לא רק יחסים עם אשתו נידה או יחסים החמורים, אלא גם יחסים האסורים "רק" מדרבנן), זה כלל לא נחשב הוצאת זרע "לבטלה" כי הרי יש תועלת בהוצאת הזרע, בכך שהוא מונע חטא אחר (ראה דברי הר' שמעון גרינפעלד המובאים בהרחבות).
עוד הבחנה שחשוב להכניס כאן הוא ההבחנה בין האוננות כשלעצמה, שבאה מצורך פיזי (ואולי גם כתוצאה מכאבים) לבין אוננות שמלווה בפורנוגרפיה (בה יש מעמד יותר בעייתי, גם מבחינה הלכתית וגם מבחינת תמונת מיניות מעוותת שהפורנוגרפיה יכולה ליצור). האוננות בלי גירוי חיצוני של פורנוגרפיה פחות בעייתית. אם בעלך חושב עלייך ומאונן בלי פורנוגרפיה, ורק בזמנים שיש לו כאבים כפי שתיארת, אז אכן דברים אלו יקלו גם ברמת האיסור, ובע"ה גם ברמת הפגיעה שאת חשה. אבל שוב, התחום הזה הוא באמת שלו, וזה לא המקום שלך להדריך אותו. כמובן אם הוא ירצה לשאול, הוא מוזמן בשמחה לשלוח שאלה באתר. 
ההתמודדות שאת מתארת לא קלה – לא עבורו, גם לא עבורך, וגם לא עבורכם כזוג. יש גמרא ארוכה בנדרים דף כ (מובא בהרחבות), שמנסה להכתיב איך אמור להראות קשר מיני של זוג נשוי. הגמרא מתחילה בדיון על מעשים – האם יש מנעד של פעולות שמותרות או אסורות בין בני הזוג – אבל בסוף הסוגייה הגמרא משנה את השפה שלה לשפה של רגש. והגמרא מסיימת במסר שבסופו של דבר לא חשוב מה המעשים שנעשים (מה התנוחות ומהם הפעולות), כי מה שחשוב באמת הוא הקשר הרגשי של בני הזוג והמקום ההדדי שנמצאים בו כשניגשים לאינטימיות. אולי אני קצת מכלילה כאן ומתרגמת את הגמרא לשפה שלנו, אבל זו נקודת הסיום של הסוגייה: כל פעולה מינית בין בני הזוג אמורה להגיע מתוך קשר, מרצון משותף שמביא לעונג וסיפוק גופני ונפשי לשניכם.  
אני מברכת אתכם, שכל אחת ואחד מכם ימצא את הדרך היעילה להתמודד בקושי שזמן הנידה מזמן עבורו, ושביחד כזוג תצליחו לצמוח בקשר המיני ההדדי שלכם בזמן הטהרה. מאחלת לכם הצלחה רבה,
הרבנית ג'ני
 
הרחבות:
ספר חסידים (מרגליות) סימן קעו 
מעשה באחד ששאל מי שיצרו מתגבר עליו וירא פן יחטא לישכב עם אשת איש או עם אשתו נדה או שאר עריות האסורות לו אם יכול להוציא זרעו כדי שלא יחטא והשיב לו באותה שעה יש לו להוציא שאם א"א מוטב שיוציא ש"ז ואל יחטא באשה. אבל צריך כפרה ישב בקרח בימי החורף או יתענה ארבעים יום בימי החמה.
 
שו"ת מהרש"ג חלק ב, סימן רמג
והנה לא אמנע מלהזכיר מה שנ"ל קצת סברא להקל, מדדייקו הרמב"ם והש"ע וכל הפוסקים לכתוב באיסור שלהם אסור להוציא שכבת זרע לבטלה דייקו מלת לבטלה ולמה לא כתבו אסור להוציא שכבת זרע שלא בתשמיש או לשון אחר, א"כ משמע קצת מלשונם הנ"ל, דדוקא לבטלה גמור שלא לצורך כלל רק לשם תאות ניאוף בזה הוא תוקף האיסור, אבל כל שהוא לצורך איזה דבר שוב לאו לבטלה הוא ואין בו תוקף האיסור… וגם יהי' מיושב דברי הספר חסידים שמביאים הח"מ והב"ש דהרי בזוהר מבואר דהעון חמור מכל עבירות שבתורה וכתב דעכ"ח צ"ל דלאו דווקא… לפי הסברא שכתבנו דטעם של הס"ח הוא משום דאין האיסור אלא במוציא לבטלה לגמרי א"כ אפי' להציל עצמו מאיסור דרבנן כגון פנויה ושניה וכדומה כיון דסוף כל סוף לאו לבטלה הוא שוב יותר טוב מלבוא לידי איסור אחר וכנ"ל עיקר.
נדרים דף כ. – כ: 
אמר רבי יוחנן בן דהבאי, ד' דברים סחו לי מלאכי השרת: חיגרין מפני מה הויין? מפני שהופכים את שולחנם, אילמים מפני מה הויין? מפני שמנשקים על אותו מקום, חרשים מפני מה הויין? מפני שמספרים בשעת תשמיש, סומין מפני מה הויין? מפני שמסתכלים באותו מקום. 
ורמינהו, שאלו את אימא שלום: מפני מה בניך יפיפין ביותר? אמרה להן: אינו מספר עמי לא בתחלת הלילה ולא בסוף הלילה אלא בחצות הלילה, וכשהוא מספר מגלה טפח ומכסה טפח, ודומה עליו כמי שכפאו שד; ואמרתי לו: מה טעם? ואמר לי: כדי שלא אתן את עיני באשה אחרת, ונמצאו בניו באין לידי ממזרות! לא קשיא: הא במילי דתשמיש, הא במילי אחרנייתא. 
א"ר יוחנן: זו דברי יוחנן בן דהבאי, אבל אמרו חכמים! אין הלכה כיוחנן בן דהבאי, אלא כל מה שאדם רוצה לעשות באשתו עושה; משל לבשר הבא מבית הטבח, רצה לאכלו במלח – אוכלו, צלי – אוכלו, מבושל – אוכלו, שלוק – אוכלו; וכן דג הבא מבית הצייד. 
אמר אמימר: מאן מלאכי השרת? רבנן, דאי תימא מלאכי השרת ממש, אמאי אמר רבי יוחנן אין הלכה כיוחנן בן דהבאי? הא אינהו בקיאי בצורת הולד טפי! ואמאי קרו להו מלאכי השרת? דמצייני כמלאכי השרת. 
ההיא דאתאי לקמיה דרבי, אמרה לו: רבי, ערכתי לו שלחן והפכו! אמר לה: בתי, תורה התירתך, ואני מה אעשה ליך. ההיא דאתאי לקמיה דרב, אמרה לו: רבי, ערכתי לו שלחן והפכו! אמר: מאי שנא מן ביניתא. 
+במדבר טו+ ולא תתורו אחרי לבבכם – מכאן אמר רבי: אל ישתה אדם בכוס זה ויתן עיניו בכוס אחר. אמר רבינא: לא נצרכא אלא דאפילו ב' נשיו. 
+יחזקאל כ+ וברותי מכם המורדים והפושעים בי – אמר רבי לוי: אלו בני תשע מדות, בני אסנ"ת משגע"ח: בני אימה, בני אנוסה, בני שנואה, בני נידוי, בני תמורה, בני מריבה, בני שכרות, בני גרושת הלב, בני ערבוביא, בני חצופה, איני? והאמר רבי שמואל בר נחמני אמר רבי יונתן: כל אדם שאשתו תובעתו – הויין לו בנים שאפילו בדורו של משה רבינו לא היו כמותם, שנאמר: +דברים א+ הבו לכם אנשים חכמים ונבונים, וכתיב: ואקח את ראשי שבטיכם ולא כתיב נבונים, וכתיב: +בראשית מט+ יששכר חמור גרם, וכתיב: +דברי הימים א' יב+ מבני יששכר יודעי בינה לעתים! ההיא דמרציא ארצויי. ### שאלה  
 שלום. אני בת 16 ואני מדריכת גלישה בקורסי קיץ והשנה יש מחזור אחד של שנופל בתשעת הימים ובתשעה באב. ברור לי שאני לא אשתתף בתשעה באב אבל השאלה אם אני יכולה לעבוד בכלל במחזור הזה. חשוב לי להדריך ואני גם רוצה להרוויח כסף הקיץ לרישיון והוצאות נוספות שיש לי. האם מותר לי להדריך בתשעה הימים? (אני אשכנזיה). 
 . ### תשובה  
 שלום ותודה על שאלתך. 
כדי להתייחס לשאלתך נעיין בנושא של רחצה לניקיון ושחיה של הנאה בתשעת הימים. 
במשנה לומדים "מִשֶּׁנִּכְנַס אָב, מְמַעֲטִין בְּשִׂמְחָה" (מסכת תענית פרק ד, ו)
נהוג כבר מתענית י"ז בתמוז (יום בקיעת חומות ירושלים) להמעיט בשמחה בכך שאין מקיימים אירועי שמחה, אבל עדיין מותר לעשות פעולות של הנאה. החל מראש חודש אב (לאשכנזים), או שבוע שט' באב חל בו (לבני עדות המזרח) – יש לנהוג מנהגי אבלות ולהימנע מדברים של שמחה ותענוג, כפי מה שמפורט בשולחן ערוך. כן נוהגים דיני אבלות נוספים כגון איסור כיבוס אכילת בשר ורחצה (שולחן ערוך או"ח סימן תקנא). 
באשר לרחצה, השולחן ערוך מזכיר את המנהג שלא להתרחץ מראש חודש או משבוע שחל בו (ממוצ"ש של השבוע שחל בו תשעה באב). אנחנו מבינים ש"רחצה" בדרך הרגילה במים חמים היא זו שנאסרת משבוע שחל בו אך אין איסור על רחצה במים קרים. הרמ"א (שם) אוסר במפורש להתרחץ מראש חודש עם כל הגוף אפילו במים קרים (אלא רק פנים ואיברים בפני עצמם). מוסיף הרמ"א (שם) שלאישה הטובלת במקווה מותר להתרחץ כיוון שהיא אינה עושה זאת למטרת הנאה אלא למצווה. 
כיום התרבות היא שאנחנו מתרחצים באופן תדיר יותר מאשר בעבר ואנו איסטניסטים וסובלים יותר מהזיעה. לכן, יש מקום להתיר רחצה שנועדה לצורך ניקיון הגוף בלבד ללא עונג, ועל כן אפשר להתרחץ במים קרים או פושרים ולזמן קצר רק כדי להתנקות (פניני הלכה זמנים, ח,כא). הרב שלמה דיכובסקי לומד מקל וחומר מדיני יום כיפור ומדיני אבלות בהם מותר להתרחץ כדי להסיר זוהמה, כיוון שעל פי המשנ"ב רק רחצה של תענוג נאסרה; כך גם בתשעת הימים אין להחמיר יותר מכך ומותר. "לא לתענוג" פירושו במים "צוננים" (כלשון הרמ"א) אך אין הכוונה שצריך במים קרים ממש, אלא מים פושרים ולא חמים כפי שאדם רגיל נוהג להתרחץ. (תחומין כא, תשס"א "מנהגי אבלות בימי 'בין המצרים"). 
יש פוסקים המעידים שהיו אנשים שהתרחצו ואף שחו (להנאה) במים קרים בנהר אפילו ערב תשעה באב ולא מיחו בידם (שולחן גבוה בשו"ת רב פעלים). נוהג זה נובע מכך שהגזירה שלא לרחוץ חלה רק בתשעה באב עצמו אפילו במים קרים, כפי שלומדים במסכת תענית (ל,א). על כך כותב הרב עובדיה יוסף  שאמנם מעיקר הדין אין איסור להתרחץ כלל עד התענית עצמה ואפילו במים חמים, אך כבר פשט המנהג לאסור (בחמים) ויש עליו תורת דין כפי שאנחנו מכירים את המנהג היום. הוא מביא שורה ארוכה של פוסקים שמסכימים לקביעה זו (שו"ת יחווה דעת א, לח וכן לפי תרומת הדשן סימן קנ). מדייק הרב עובדיה ופוסק לספרדים שהרחצה היא שאסורה, כלומר במים חמים, ומכאן שרחצה וכן שחיה בים או בבריכה מותרות במים צוננים אפילו בערב התענית. הוא מתבסס בנוסף על העדויות של השוחים בנהרות ערב תשעה באב וכן על העובדה שאין מנהג ברור של ארץ ישראל ולכן אין להחמיר כנהוג בחו"ל שלא להתרחץ כלל. הוא מוסף ש"לאחינו האשכנזים" יש להחמיר כרמ"א שאוסר אף בצוננים ולהקל רק כאשר אדם מזיע מאד כי יש בכך צער רב. 
אעיר שעולה שלרב עובדיה ולפוסקים ספרדים נוספים נראה שעיקר העניין הוא הגזירה ומה בדיוק נגזר בה לכן אין להחמיר לדעתם על רחצה או אפילו שחיה, אך כן מחמירים שכל זה רק במים צוננים (שאינו חלק מהגזירה).  לעומת זאת, פוסקים אשכנזים וחלק מהפוסקים הספרדים מתייחסים למושג של רחצה של "תענוג" שהזכיר הרמ"א בעניין הרחצה. על כן, שחיה בים עיקר עניינה הוא העונג ולכן אין להתירה. 
לעומתם פוסקים ספרדים רבים אוסרים את הרחצה בבריכה ובים מראש חודש אב ובוודאי שכך הפוסקים האשכנזים משום התענוג. (תרומת הדשן סימן קנ, שו"ת רב פעלים ח"ד, או"ח כט). 
הרב דיכובסקי (שם) והרב מלמד (פניני הלכה שם) מלמדים מקל וחומר שאם רחצה במים חמים אסורה לספרדים, או רחצה בכלל לאשכנזים, משום העונג – אזי ודאי ששחיה שמטרתה העיקרית היא תענוג תהיה אסורה ומשום כך התירו רק שחייה לצורך הבריאות שאינה לצורך תענוג (אך לא שחיה רגילה של שמירה על כושר ובריאות הגוף בכללי).  הר' דיכובסקי מציין שלמרות שאין איסור מפורש לכך ואין למנהג איסור זה כל מקור, כך נוהג הציבור. יש אוסרים שחיה אף מי"ז בתמוז למרות שאין בסיס כלל בהלכה והסיבה לכך היא משום שתקופה זו מועדת לפרענות (תשובות והנהגות ח, רסג). אך רבים לא אסרו זאת.
גם לגבי לימודי שחיה יש מקום להתיר, ובעיקר לקטנים מכיון שאין מדובר ברחיצה שנועדה לתענוג. לאחר ששו"ת רב פעלים מוחה על כך שקטנים לומדים לשחות בנהר בימים אלו שהם "עוברים על מנהג" הוא מוסיף שאין למחות בידי מי שמקל להמשיך ללמוד שחיה אם התחיל בכך קודם בין המיצרים ואין מטרתו תענוג, אך מוסיף שראוי להחמיר. 
קורס גלישה נועד להנאה באופן מובהק, וההשתתפות בקורס הוא סוג של בילוי, לעומת שיעורי שחיה שנועדו ללמוד מיומנות בסיסית חיונית. משום כך, על פי הפסיקה האשכנזית וגם חלק מהפוסקים הספרדים אי אפשר להתיר את ההשתתפות בקורס או הדרכה בו החל מראש חודש אב. למרות שהשאלה היא לגבי הדרכה שמטרתה עבודה ולא הנאה אישית, עדיין יש בכך מימד של שמחה והנאה שלא ראויה בתשעת הימים. לנוהגים על פי פסיקתו של הרב עובדיה יוסף יש מקום להתיר כפי שאמרנו, כיוון שהוא התיר את השחיה בים. באתר "הלכה יומית" ובו הלכות מפסקיו של הרב עובדיה יוסף הנערכות ע"י נכדו הרב יעקב ששון, נשאלה השאלה לגבי גלישה בים והתשובה היא שמעיקר הדין כפי שראינו אכן הדבר מותר חוץ מערב תשעה באב ומוסיף "והנמנע מכך תבוא עליו ברכת טוב". 
לעניין העבודה בתשלום והרצון להרוויח כסף בקיץ, אפשר בהחלט להבין וברוך ה' הנוער היום יודעים להיות אקטיביים ולמצוא דרכים להכניס כסף כדי לבלות ולא להפיל את כל ההוצאות על ההורים. ממה שכתבת אני מבינה שבמקרה שלך לא מדובר בכסף שאת צריכה כדי לכלכל את המשפחה כדי לדאוג לצרכים הבסיסיים למחיה ולכן אין זה שיקול בשאלתך על עבודה בקורס גלישה. אם המצב הוא אחר, ואכן הכסף הוא בגלל דוחק כלכלי במשפחה אז תפני אלינו שוב ונתייחס כיוון שבמקרה כזה ההלכה תיקח את השיקול בחשבון. 
 
שנזכה בבניין ירושלים בקרוב, 
רחל
 
מקורות
מסכת תענית דף ל,א – גזירת רחיצה בתענית תשעה באב אך לא לפני כן
תניא אידך כל שהוא משום תשעה באב – אסור לאכול בשר ואסור לשתות יין ואסור לרחוץ … ר' ישמעאל בר' יוסי אומר משום אביו כל שעה שמותר לאכול בשר מותר לרחוץ 
רש"י – ה"ג ר' ישמעאל בר' יוסי אומר משום אביו כל שעה שמותר לאכול מותר לרחוץ ולא גרסינן בשר כלומר אפילו בשעת סעודה המפסיק מותר לרחוץ הואיל ומותר לאכול:
 
רמב"ם תעניות ה – מנהג הספרדים שלא להתרחץ במים חמים מהשבוע שחל בו
ו – משיכנס אב ממעטין בשמחה. ושבת שחל תשעה באב להיות בתוכה אסור לספר ולכבס וללבוש כלי מגוהץ אפילו כלי פשתן עד שיעבור התענית. ואפילו לכבס ולהניח לאחר התענית אסור. וכבר נהגו ישראל שלא לאכול בשר בשבת זו ולא יכנסו למרחץ עד שיעבור התענית.
י – ואסור [ביום התענית] ברחיצה בין בחמין בין בצונן ואפילו להושיט אצבעו במים. ואסור בסיכה של תענוג ובנעילת הסנדל ובתשמיש המטה כיום הכפורים. 
 
שולחן ערוך אורח חיים סימן תקנא – באיזה אופנים ממעטים בשמחה מראש חודש אב
סעיף ב – מראש חודש עד התענית ממעטים במשא ומתן ובבנין של שמחה, כגון בית חתנות לבנו, או בנין של ציור וכיור, ובנטיעה של שמחה… ואין נושאים נשים, ואין עושין סעודת אירוסין. אבל ליארס בלא סעודה מותר. ואפילו בתשעה באב עצמו מותר ליארס, שלא יקדמנו אחר. 
הגה: ונוהגין להחמיר שאין נושאים מי"ז בתמוז ואילך עד אחר ט' באב (מנהגים):
סעיף ג – שבוע שחל בו תשעה באב, אסורים לספר ולכבס..
סעיף טז –  יש נוהגים שלא לרחוץ מראש חדש, ויש שאין נמנעין אלא בשבת זו, ויש מתענים מי"ז בתמוז עד ט"ב. 
הגה: ולצורך מצוה שרי; ולכן נדה רוחצת וטובלת (מהרי"ל); ואפי' אם טובלת ליל י' באב, מותר לה (צב) לרחוץ בערב ט"ב אם א"א לה לרחוץ ליל י' (אגודה). ונראה דה"ה אשה הלובשת לבנים יכולה לרחוץ מעט כדרכה בשאר שנה, (צג) הואיל ואינה עושה לתענוג רק לצורך מצוה. ונוהגין שלא לרחוץ, אפילו בצונן, מראש חודש ואילך. (ת"ה סי' ק"ו /ק"נ/) (צה) ואפי' בערב שבת של חזון אסור [לז] לרחוץ כ"א ראשו ופניו ידיו ורגליו בצונן (מהרי"ל ותשובת מהרי"ל סי' ט"ו וב"י) ויש מקילים (צו) בחפיפת מא הראש בחמין (צז) למי שרגיל בכך כל שבת. 
 
תרומת הדשן סימן קנ – רחיצה במים קרים 
שאלה: מר"ח אב עד התענית שרי לרחוץ בצונן כגון בנהרא או לאו? 
תשובה: יראה דלכאורה משמע דאסור, דהכי מסיק פ"ק דתענית /דף יג ע"א/ כל שהוא משום אבל, בין בחמין בין בצונן אסור. וכל מה שנמנעים מר"ח עד התענית משום אבל הוא כרבנן פ' החולץ /יבמות מג ע"ב/, שאני בין אבילת /אבילות/ חדשה לאבילת ישנה, דהיינו מר"ח עד התענית כדמוכח בא"ז ובמרדכי דנהגו אסור /שמא צ"ל: איסור/ ברחיצה. וא"כ לכל הפחות רוצה לומר בחמין, וי"ל דכל רחיצה קאמרי. וכן משמע קצת לשון המרדכי דכתב אהא דאמר כל מצות הנוהגים באבל נוהגים בט"ב, ואסור ברחיצה מיהו נהגו שלא לרחוץ מר"ח אב ע"כ. והשתא אי רוצה לומר דנהגו דווקא שלא לרחוץ בחמין מאי מיהו דקאמר, שפיר נקט תלמודא דווקא ט' באב דאסור ברחיצה אף בצונן, כמו שנהגו באבל. אלא ע"כ מנהג אבותינו נמי דאסור ברחיצה אף בצונן, ולכך קאמר שפיר במרדכי ומיהו, אהא דמשמע תלמודא דדוקא בט' באב אסור ברחיצה. אף על גב דלשון הרמב"ם משמע דדוקא בחמין נהגו איסור, דכתב שנהגו הכל שלא לכנוס למרחץ בשבת זו. מ"מ נראה דכיון דא"ז ומרדכי פליגי עלה בהא, דאינהו סברי דנהגו מר"ח ואילך, ואיהו לא כתב אלא בשבת זו, ה"נ נימא דבהא נמי פליגי, דנהגו אפילו בצונן ולהכי נקיט /שמא צ"ל: נקטי/ אינהו שלא לרחוץ ולא נקטו שלא לכנס במרחץ כהרמב"ם. אמנם כמדומה לי שראיתי בימי חורפי רוחצים בנהרות מר"ח ואילך ולא מיחו בידם, והמחמיר תבא עליו ברכה.
 
שו"ת רב פעלים חלק ד – אורח חיים סימן כט – שחיה ורחיצה
ועל שאלה הב' בענין הטבילה הנה ברחיצת כל גופו כתב מרן ז"ל בסעי' ט"ז יש נוהגים שלא לרחוץ מר"ח ויש שאין נמנעים אלא בשבת זו והגאון מור"ם בהג"ה כתב ונוהגין שלא לרחוץ אפי' בצונן מר"ח ואילך והביא זה מתה"ד סי' ק"ן אך שם בתה"ד אחר שהכריח דאסור לרחוץ בין בחמין בין בצונן כתב שראה בימי חורפו שרוחצים בנהרות מר"ח ואילך ולא מיחו בידם ע"ש והרב שו"ג בסי' תקנ"א ס"ק מ"ח הביא דברי תה"ד הנז' וכתב אבל מדברי הרמב"ם והרמב"ן נראה דווקא בחמין אסור אבל בצונן מותר וכן נוהגים בשלוניקי יע"א שהולכים לשוט על פני המים אפי' בערב ט"ב ואין פוצה פה להם ע"ש ועי' בקמח סולת, מיהו פה עירנו בגדאד יע"א נוהגים איסור גם בצונן וכמ"ש מור"ם בהג"ה דהא מצוי בכמה בתים בארות מים חיים שדרך בעלי בתים להכנס בהם בקיץ לטבול שם כדי להקר מרוב החום ונמנעים בזה מר"ח ואילך וזה מנהג ברור וקדמון פה עירנו והגם כי פה עירנו יש נהר חדקל ודרך הילדים לשוט שם בימות הקיץ כדי להתלמד ההשטה במים ואלו אין נמנעים אין מזה ראיה כי אלו הם בורים וילדים והם עוברים על המנהג דהא בעה"ר אפי' ביום ש"ק יש הרבה מהם הולכים לשוט. 
… גם עוד נראה לומר מי שהוא ירד לשוט בנהר כדי להתלמד והוא כבר התחיל מקודם בין המצרים ועדיין לא השלים למודו שמותר לו ללכת לשוט בנהר גם אחר ר"ח חוץ מן ט"ב כי זה במלאכתו הוא עוסק ואין כוונתו לתענוג וזה פשוט, אך ודאי נכון להחמיר בזה אבל אין למחות ביד המיקל. 
 
שו"ת יחוה דעת חלק א סימן לח – רחצה בים חמים ושחיה בים ובבריכה
שאלה: האם מותר לרחוץ כל גופו במים חמים וסבון בערב שבת חזון? והאם מותר לשחות בים או בבריכה, או להתקלח בצונן בשבוע שחל בו תשעה באב? 
תשובה: במסכת תענית (דף ל ע"א), מבואר שאין איסור מצד עיקר ההלכה להתרחץ אפילו ביום ערב תשעה באב, עד לזמן סעודה המפסקת, אולם מנהג ישראל להחמיר ברחיצה אף קודם תשעה באב, וכמבואר בספר הרוקח (סימן שי"ב), שרבינו קלונימוס איש רומי פסק שאסור להתרחץ החל מיום ראש חודש אב, וכן כתב בספר פרדס הגדול (סי' קנ"ו). ובספר שבולי הלקט (סי' רס"ד). וברור שאין הכוונה לאסור הרחיצה מראש חודש אב מצד הדין, אלא מצד המנהג, וכמו שאמרו בנדרים (טו ע"א) דברים המותרים ואחרים נהגו בהם איסור אי אתה רשאי להתירם בפניהם. וכן מבואר בדברי רבינו אבי העזרי, ראבי"ה, (בסי' תתפ"ב). וכן בספר אור זרוע חלק ב' (סי' תי"ד). ובמרדכי (סוף תענית) ועוד. ולכן כתב המהרי"ל בתשובה (סי' ט"ו), והביאו להלכה הרמ"א בדרכי משה (סי' תקנ"א אות ז'), שאסור לכל אדם מצד המנהג לרחוץ כל גופו במים חמים בערב שבת חזון, אלא דוקא ראשו פניו ידיו ורגליו, ורק בצונן. אלא שיש מקילים בחפיפת הראש בלבד במים חמים למי שרגיל בכך בערב שבת שבכל השנה. וכ"כ הרמ"א בהגה (שם /א"ח סי' תקנ"א/ סעיף ט"ז). ואף רבינו שלמה לוריא, המהרש"ל, בתשובה (סי' צ"ב) שכתב שאין המנהג נאות בעיניו, מכל מקום סיים: אך מה לעשות שכבר פשט המנהג להחמיר. 
לעומת זאת דעת רבותינו גאוני ספרד שאין כל איסור ברחיצת כל הגוף, אפילו במים חמים בערב שבת חזון. וזו לשון הרמב"ם (בפרק ה' מהל' תעניות הלכה ו'): וכבר נהגו כל ישראל שלא לאכול בשר בשבוע שחל בו תשעה באב, וכן שלא להכנס למרחץ בשבוע זה. (כלומר, שלא להתרחץ במים חמים) ע"כ. וכתב על זה המגיד משנה, המנהג של מניעת אכילת בשר לא פשט בארצותינו כי אין נמנעים אלא בערב התענית. אבל אין נכנסים למרחץ. ודבר ברור הוא שמצד הדין הגמור אפילו בערב תשעה באב מותר לרחוץ ע"כ. והרמב"ן בספר תורת האדם (דף פ"א ע"א), כתב ג"כ שנהגו הכל שלא להכנס לבית המרחץ להתרחץ בשבוע שחל בו תשעה באב, ואסור לשנות מנהג אבות. וכן כתב רבינו אהרן הלוי, הרא"ה, בספר פקודת הלוים (סוף תענית). וכ"כ המאירי והר"ן שם. וכן פסק בספר אהל מועד. ומרן השלחן ערוך א"ח (סי' תקנ"א סעיף ט"ז) כתב: יש נוהגים שלא לרחוץ מראש חודש אב, ויש שאין נמנעים אלא בשבת זו. ולפי סברא שניה ברור שלא נאסר אלא בשבוע שחל בו תשעה באב, אבל בערב שבת חזון מותר להתרחץ אפילו כל גופו. וכתב הגאון רבי חיים פלאג'י בספר רוח חיים (סי' תקנ"א סק"ז): ומנהגינו פה איזמיר שלא להכנס לבית המרחץ לרחוץ כל גופו בשבוע שחל בו תשעה באב בתוכה. וכ"כ בספר שלחן גבוה (סי' תקנ"א ס"ק מ"ט) שכן המנהג בשאלוניקי. ולפי זה מותר להתרחץ במים חמים בערב שבת חזון אפילו כל גופו. וכן מנהגינו בארץ ישראל, ע"פ גדולי הפוסקים הנ"ל. ואמנם היו מקומות בחוץ לארץ שנהגו להחמיר, וכמבואר בספר בן איש חי (פרשת דברים סעיף ט"ז). (וראה עוד בספר מטה יהודה עייאש ח"ב דף ל' ע"ד). אולם בארץ ישראל מנהגינו להקל כדברי הרמב"ם ושאר גאוני ספרד, שלא אסרו מצד המנהג, אלא בשבוע שחלק בו תשעה באב. 
והנה נודע שמצוה להתרחץ בערב שבת לכבוד שבת, וכמבואר בשאילתות דרב אחאי גאון (פרשת בראשית), על פי הגמרא (שבת כה ע"ב), והמדרש (ויקרא רבה פרשה ל"ד). וכן פסקו הטור והשלחן ערוך /א"ח/ (בסי' ר"ס). ולכן יש להורות לבני עדות המזרח שבארץ ישראל שמותר להתרחץ כל הגוף בערב שבת חזון במים חמים ובסבון ללא כל הגבלה. ..
ולענין לשחות בבריכה או בחוף ים, כשאין שם חשש פריצות ותערובת גברים ונשים כלל, מדברי הרמב"ם והרמב"ן הנ"ל, שלא אסרו בשבוע שחל בו תשעה באב אלא כניסה למרחץ, כלומר, להתרחץ במים חמים, משמע שבצונן מותר, ואין בזה מנהג להחמיר כלל. ואמנם מדברי האור זרוע והמרדכי נראה שסוברים להחמיר גם בצונן, אולם במקור דבריהם, בראבי"ה, מבואר שבצונן מותר על כל פנים. וכן העיד הגאון רבי ישראל איסרלן בשו"ת תרומת הדשן (סי' ק"נ), שכמדומה לו שראה בימי חרפו, שהיו מקילים לרחוץ בנהרות מראש חודש אב והלאה, ולא מיחו חכמים בידם. וכן כתב הגאון רבי ישראל מברונא בתשובה (סי' י"ב), שרבים מקילים ליכנס בנהרות בימים אלה, ודייקו כן מלשון הרמב"ם שלא אסר אלא במים חמים, אבל בצונן מותר, והטעם כי מרוב החום המצוי בחודש אב, מתמלאים זיעה, ומסתמא אם לא ירחצו לפחות בצונן יצטערו מאד, ולכן לא נהגו להחמיר בזה. וכן העיד בספר שלחן גבוה (סי' תקנ"א ס"ק מ"ח), שהמנהג בשאלוניקי לשחות בים, אפילו ביום ערב תשעה באב, ואין פוצה פה. וכן העיד הגאון רבי חיים פלאג'י בספר רוח חיים (סי' תקנ"א סק"ז), על מנהג איזמיר. ואמנם יש אחרונים שהחמירו גם בצונן, ומהם: בספר מטה יהודה, ובספר בן איש חי, מכל מקום בהיות שכל יסוד חומרא זו אינה מעיקר ההלכה אלא מתורת מנהג, ובארץ ישראל אין מנהג ברור בזה אצל עדות המזרח, נראה שבודאי יש להורות להקל לשחות בים או בבריכה או להתקלח בצונן, אפילו בשבוע שחל בו תשעה באב. ובספר ישועות יעקב (סי' תקנ"א סק"ג), כתב שבאמת לא נאסר מצד המנהג אפילו בשבוע שחל בו תשעה באב, אלא רחיצה בחמין, אבל בצונן מותר. ודלא כהרמ"א ע"ש. ומכל מקום נראה שלאחינו האשכנזים היוצאים ביד רמ"א, יש להחמיר אף בצונן, ורק לפועלים השבים ממלאכתם שטופי זיעה, ובלא מקלחת בצונן יש להם צער רב, יש להקל להם להתקלח בצונן. ### שאלה  
 שלום, אני מורה מתחיל ליוגה ורוצה ללמד יוגה באופן שמותר על פי ההלכה. האם יש לך המלצות?
אני רוצה גם לשלב רעיונות יהודיים ומדיטציות בשיעורים שלי, האם זה מותר על פי ההלכה?
האם יש בעיה ללמד גברים ונשים ביחד, או שבתור גבר אני לא יכול ללמד נשים בכלל?
תודה!
 . ### תשובה  
 שלום וברכה, 
איני מומחית ליוגה וכדי לענות על שאלתך התייעצתי עם מורה ליוגה וכן קראתי הרבה כדי להבין את הרקע ממנו היוגה מגיעה. מהבירור שעשיתי אני מבינה שבאופן כללי, מבלי להיכנס לסוגי היוגה השונים, היוגה הומצאה בהודו במקור ונועדה לעבודה רוחנית – מיסטית. פירוש המילה "יוגה" הינו yoke, עול או רתמה המתארת את הרתימה ואיחוד האדם עם האלוהות. מקור היוגה הוא בעבודה זרה ומשולבים בה מנטרות, תנועות וסימני ידיים הקשורים לעבודה זרה. 
כיום רבים משתמשים ביוגה במנותק מההקשר הדתי, כאימון גופני או גם רוחני (לא דתי) לצורך הגעה למצב של שלווה ואיזון וקבלת כלים להתמודדות עם קשיים שונים. מקובל מאד כיום שאנשים דתיים עושים יוגה לצורך ההרגעה, מציאת האיזון ואפילו חיבור לקב"ה. אמנם אין להתיר דבר רק מכיון ש"כך מקובל", עדיין אפשר להבין מכך שהיוגה קיבלה פנים חדשות ומשמעותה השתנתה ממהותה המקורית.  
להבנתי כאשר היוגה מנוטרלת מכוונות של עבודה זרה היא מותרת, ואפשר גם ליצוק לתוכה תוכן דתי יהודי כדי לחזק את החיבור לקב"ה. תנועות גוף שמביאות לשלווה וחיבור פנימי אין בהן בעיה אם אין בהן סימנים, תנוחות (כגון השתחוויה) ומנטרות של עבודה זרה. גם חזרתיות על מילים בפני עצמה אינה בעייתית אם אין בתוכן זיקה לעבודה זרה.  מכיוון שאיני בקיאה לא אוכל לפרט מה הם בדיוק התנועות הבעייתיות אבל את זה תוכל לברר מול מומחים ליוגה. 
ביחס לשאלתך השניה על הדרכת נשים ביוגה, נראה שאין זה ראוי להדריך נשים בשיעורים כשיש תנועות גוף והסתכלות מכוונת כחלק מההדרכה. מצד אחד, אין כאן מצב מובהק – כגון ריקודים מעורבים שבהם יש התבוננות ותנועות גוף שיכולות לעורר את המשיכה,; מצד שני, אין מדובר באירוע נייטרלי, כמו מפגש חברתי מעורב בו הגוף אינו העניין. הדרכה בתרגול יוגה מתמקדת בגוף ובתנועתו; כמו כן, בזמן התרגול הלבוש של הנשים יכול להיות צמוד וסגנון והתנועות מושך את תשומת הלב אל הגוף. 
אכן, יש היתר לעבודת גבר עם נשים ואפילו למגע בהן בקטגוריה ההלכתית של "טרוד במלאכתו", במקרים כמו טיפול רפואי. אך לא נראה לי נכון להשוות את המקרה הזה לרופא המטפל בנשים, כיוון שמדובר שם בצורך ספציפי, בעוד במקרה של יוגה יש מדריכות שיכולות להדריך את הנשים כך שאין צורך מיוחד שדווקא אתה תציע להן שיעורים. במקרה של צורך גדול, למשל גבר שלצרכי בריאות הנפש או הגוף חשוב לו מאד לתרגל יוגה ובאזור המגורים שלו ניתן למצוא רק קבוצה מעורבת ו/או מדריכה אישה, יש לבדוק את המקרה באופן ספציפי יותר. 
 
הרחבה
על פי הרמב"ם עבודה זרה היא כאשר עובדים עבודת כוכבים כדרכה ומקבלת האל עליו
הלכות עבודה זרה פרק ג, ה-ו:
העובד עבודת כוכבים כדרכה ואפילו עשה דרך בזיון חייב… 
העובד עבודת כוכבים מאהבה כגון שחשק בצורה זו מפני מלאכתה שהיתה נאה ביותר או שעבדה מיראתו לה שמא תריע לו כמו שהן מדמים עובדיה שהיא מטיבה ומריעה אם קבלה עליו באלוה חייב סקילה ואם עבדה דרך עבודתה או באחת מארבע עבודות מאהבה או מיראה פטור המגפף עבודת כוכבים והמנשק לה והמכבד והמרבץ לפניה והמרחיץ לה והסך והמלביש והמנעיל וכל כיוצא בדברי כבוד האלו עובר בלא תעשה שנאמר ולא תעבדם ודברים אלו בכלל עבודה הן ואע"פ כן אינו לוקה על אחת מהן לפי שאינן בפירוש ואם היתה דרך עבודתה באחד מכל הדברים האלו ועשהו לעבדה חייב.
 ### שאלה  
 שלום
הקהילה שלנו מבקשת להגדיל את שיתוף הנשים במרחב בית הכנסת ולעשות זאת בהתאם להלכה. אשמח לקבל תשובות לגבי כמה סוגיות, כולל המקור ההלכתי שעליו הן מבוססות, בין הוא מתיר או אוסר:
א. האם אפשרי להעביר את ספר התורה ל"סיבוב" גם בעזרת הנשים לפני/אחרי הקריאה?
ב. האם ניתן להקים "עזרת משפחות" לצד עזרת נשים ועזרת גברים, בה משפחות אשר מעוניינות לשבת ביחד במהלך התפילה יוכלו לעשות זאת, לצד אלו שעדיין מעוניינים לשמור על הפרדה מגדרית? הסוגיה עולה בין היתר בהקשר של הורים גרושים/אלמנים או שאחד מבני הזוג אינו דתי שמבקשים לשבת לצד ילדיהם מהמין השני.
תודה. 
 . ### תשובה  
 שלום לך, 
מרגש ומשמח לראות קהילה המחפשת את דרכה כציבור ובוחרת בדיון מעמיק ובלימוד הלכתי כדי לעשות זאת. מי יתן ותעברו תהליך מיטיב שיעצים את מקומה של עבודת ה' בקהילתכם, תוך ראיית פני הזולת וכבוד הדדי.
ביחס לשאלה הראשונה על העברת ספר התורה בעזרת הנשים, הנחת יסוד בהלכה היא, שמה שלא נאסר הוא מותר. 
העברת ספר התורה בין המתפללים לפני ואחרי הקריאה היא מנהג עתיק, שמבטא אהבה וכבוד לספר. אין מניעה שהספר יועבר גם בתוך עזרת הנשים, על מנת שתוכלנה לבטא גם הן יחס זה כלפיו; אמנם, לא ראוי שגבר יכנס איתו לעזרת נשים או להפך, שאישה תיכנס עם הספר לעזרת גברים.  
כך נכתב בפסק הלכה של רבני ורבניות בית הלל בנושא אחיזת ספר תורה על ידי אישה (שם ההקשר הוא ריקוד בשמחת תורה אך הדברים מתאימים גם לשאלתך):
במסכת ברכות (כ"ב.) מובאת דעתו של רבי יהודה בן בתירא שהתורה הושוותה לאש – כשם שהאש אינה מקבלת טומאה כך דברי תורה אינם מקבלים טומאה. על פי זה פסק הרמב"ם בהלכות תפילין ומזוזה וספר תורה (י', ח'): "כל הטמאין, ואפילו נידות, ואפילו גויים – מותרין לאחוז ספר תורה, ולקרות בו, שאין דברי תורה מקבלין טומאה". גם בשולחן ערוך פסק כך בהלכות ספר תורה (יו"ד, רפ"ב, ט'). מכאן שאין כל מניעה שאישה תיגע בספר תורה ואפילו היא טמאה בטומאת נדה, ואפילו בימי ראייתן (דהיינו בזמן המחזור עצמו).
למרות שלא מצינו בהלכה הגבלות לאשה נידה בכל מה שנוגע לבית הכנסת, מספר ראשונים מזכירים מנהגים שונים שנשים החמירו על עצמן – לא להיכנס לבית הכנסת בעת נידתן (ראבי"ה, א', ברכות, ס"ח) ולהימנע מלגעת בספר תורה בימי ראייתן (אור זרוע א', הלכות נידה, ש"ס), והם משבחים את מנהגן של נשים אלה. לעומת זאת, בספר האגור (סימן אלף שפ"ח) כתב שבמדינתו נוהגות הנשים להכנס לבית הכנסת ולהתפלל ולענות לדברים שבקדושה, ורק נזהרות מלהסתכל בספר תורה בשעת ההגבהה בנידתן.
הרמ"א (או"ח, סימן פ"ח ס"א) הביא את שני המנהגים, וכתב שהעיקר להלכה שאשה מותרת בכל, אבל שהמנהג במקומו להחמיר במנהגים שהזכרנו. אולם הוא הביא גם את דברי שו"ת תרומת הדשן (פסקים וכתבים, סימן קל"ב) שגם במקום שנהגו להחמיר "בימים נוראים, שרבים מתאספים לילך לבית הכנסת, מותרין לילך לבהכ"נ כשאר נשים, כי הוא להן עצבון גדול שהכל מתאספים והן יעמדו חוץ". המשנה ברורה (שם, סק"ז) מעיד כי בזמנו המנהג השתנה ונשים באות לבית הכנסת אף בשעת נדותן באופן קבוע ובכל ימות השנה, ומכל מקום פסק שלא יסתכלו בספר התורה בשעה שמגביהים אותו לעם.
מכל מקום, מהסקירה הנ"ל נראה בבירור שמצד הדין מותר לנשים לגעת בספר תורה ולרקוד איתו, ולמעשה הדבר תלוי במנהג. בעבר הנשים הראו את היראה והכבוד שלהן לתורה על ידי התרחקות מספר התורה בשעת נידתן. היום מנהגים אלה אינם נוהגים בקהילות רבות, ובימינו נשים רבות מראות את אהבתן לתורה בהגעה קבועה לבית הכנסת, בלימוד תורה וברצון אמיתי וטהור להידבק בתורה גם על ידי החזקת ספר התורה וריקוד עימו בשמחת תורה. על כן, נראה שאין מקום לאסור זאת, ויש לעודד נשים הבוחרות בכך לבטא את אהבתן לתורה בדרך זו.
כמובן, יש לזכור תמיד להקפיד על כבוד הספר, קימה מלפניו וכיבודו באופן ההתנהגות והלבוש, כמאמר ערוך-השולחן (יו"ד, רפ"ב) "ספר תורה כשר – נוהגין בו קדושה יתירה וכבוד גדול".
 
לגבי השאלה השניה שלך האם ניתן להקים "עזרת משפחות" לצד עזרת נשים ועזרת גברים?
המחיצה בבית הכנסת הקבוע היא מרכיב הלכתי מוצק, שאין אפשרות לוותר עליו. אמנם קשה לזהות בחדות מתי בדיוק הפכה המחיצה לחלק מכל בית כנסת יהודי הלכתי, אולם במאות השנים האחרונות ההתייחסות אליה היא כחובה גמורה בכל חלל תפילה קבוע. 
המקורות הראשיים לדיני המחיצה הן בגמרא בסוכה, המתארת את הקמת הגזוזטרה המוגבהת לנשים בשמחת בית השואבה, ובגמרא בקידושין המתארת הקמת מחיצות על ידי האמוראים לצורך דרשות מרובות-משתתפים. בשני המקרים אין מדובר על מחיצה קבועה לבית כנסת קבוע, אבל הפוסקים למדו ממקורות אלה לעניין דיני בית הכנסת.
אין "דיני מחיצה" מופיעים באופן פורמלי בהלכות בית הכנסת בשו"ע, אולם כפי הנראה הסיבה היא שנשים לא נכנסו לבית הכנסת כלל עד המאה ה16 ולא היה צורך במחיצות ביומיום.
ישנה מחלוקת האם מדובר בחיוב דאורייתא (הרב משה פיינשטיין) דרבנן (הגרי"ד סולובייצ'יק) או מנהג (). אולם לא מצאנו שיש מקום לבטל את המחיצה או לאפשר ישיבה מעורבת בעת תפילה בבית כנסת. זאת בניגוד למקום תפילה ארעי, כגון מניין רחוב, שם אין צורך במחיצה ממשית אם כי עדיין צריך הפרדה במרחב בין גברים לנשים. אמנם, בקרב המשפחה הגרעינית אין בכך צורך, אבל התכנסות קהילתית לתפילה לא יכולה להיות מעורבת גם כשהמוטיבציה היא ישיבה משפחתית משותפת.
הקושי של הורים יחידניים במציאות בה יש מחיצה בתפילה הוא אמיתי ודורש מענה, אולם מבחינת ההלכה ישיבה ללא הפרדה אינה המענה הנכון.
נוכל להציע עצות שיוכלו להקטין אולי את הקושי – מחיצה יחסית אוורירית (לפחות בחלקה) הממוקמת לאורך החלל, וסידורי ישיבה שיאפשרו להורה לשבת לצד הילד/ה גם אם המחיצה עוברת ביניהם; אפשרויות של "חונכות" עבוד הילדים או הילדות שמוצאים את עצמם ללא הורה בבית הכנסת, על ידי אמא/אבא של חבר/ה קרוב/ה וכדומה; תפילת ילדים משמעותית עם ההורים או לימוד הורה-ילד לאחר התפילה יכולים לחזק את הביחד של ההורים היחידניים עם ילדיהם סביב התפילה. 
להרחבה, כדאי לראות מאמר זה של רבנית משיבת נפש רחלי אבישר-לבל, בו מפורטת המפה ההלכתית המלאה של נושא המחיצה כאן.
בברכה,
שלומית
 ### שאלה  
 האם אישה יכולה לעשות התעמלות עם מורה זכר?
 . ### תשובה  
 שלום יקרה,
האם מדובר בשיעור שהמשתתפות בו הן רק נשים? או שיש גם גברים המשתתפים בשיעור?
האם יש מגע בין המורה לתלמידים במשך השיעור?
נראה לי שבאופן עקרוני אם ישנה אפשרות למצוא מורה אישה עדיף, וכמובן שעדיף שיהיה שיעור המיועד לנשים בלבד.
אך אם אין אישה מתאימה – יש מקום להקל וללמוד שיעור התעמלות עם מוֹרֶה זכר. אפילו אם יש מוֹרָה אך מסיבות שונות השיעור שלה לא מתאים לצרכים שלך – יש מקום להקל וללמוד אצל מוֹרֶה גבר.
הבעיות ההלכתיות שעשויות לעלות בשיעור התעמלות שבו יש מוֹרֶה זכר קשורות בעיקר להסתכלות הגבר באישה, בהנחה כמובן שאין מגע פיזי בין הַמּוֹרֶה לתלמידות. חשוב לציין שההסתכלות היא איסור על הגבר ולא על האישה, ולכן זו בעצם הבעיה של הַמּוֹרֶה, ולא ממש הבעיה שלך. (ברכות כ"ד ע"א)
בנוסף – אם תלבשי בגדים צנועים, במידת האפשר כמובן, אפילו בעיה זו מצטמצמת.
במקרה של מוֹרֶה להתעמלות יש מקום לומר שמדובר במקרה של "טרוד במלאכתו". כאשר גבר עושה מלאכה, כלומר – יש לו מטרה שהוא עסוק בה, פחות סביר שיהיה פנוי לעיסוק באישה העומדת לפניו מבחינה מינית.
מושג זה עולה בכמה הקשרים  – הרב משה פיינשטיין (אה"ע חלק ד' סימן ס"ה) מתיר ביקור אצל רופא גבר בגלל שיקול הלכתי זה.
אמנם ביקור אצל רופא זהו צורך רפואי מובהק, ושיעור התעמלות בדרך כלל הוא לא לצורך רפואי מובהק אם כי יש בו תועלת בריאותית. אם מדובר בצורך רפואי – ההשוואה לרופא פשוטה עוד יותר וברור עוד יותר שהדבר מותר.
 
לסיכום  – 
אם יש אפשרות ללמוד אצל מוֹרָה אישה – עדיף.
אם אין אפשרות כזו שמתאימה לצרכים שלך – אפשר ללמוד אצל מוֹרֶה גבר. עדיף בקבוצה של נשים. ועדיף ללבוש בגדים צנועים במידת האפשר.
בהצלחה!
מוזמנת תמיד לפנות.### שאלה  
 אני סובלת משיעור יתר על הפנים, האם יש בעיה לגלח את השיער בפנים עם סכין עבור טיפול לייזר, או שאין בכך בעיה? ומדוע?. ### תשובה  
 שלום לך, אין הגבלות לנשים לגלח את שיער הפנים עם סכין או בכל דרך אחרת, שכן האיסורים "בל תשחית" ו"בל תקיף" חלים רק על גברים.
הדברים מפורשים במשנה במסכת קידושין (פרק א משנה ז), "…וכל מצות עשה שהזמן גרמה אנשים חייבין ונשים פטורות וכל מצות עשה שלא הזמן גרמה אחד אנשים ואחד נשים חייבין וכל מצות לא תעשה בין שהזמן גרמה בין שלא הזמן גרמה, אחד אנשים ואחד נשים חייבין חוץ מבל תשחית ובל תקיף ובל תטמא למתים"
ומסבירה הגמרא (שם דף לה עמוד א) מניין לומדים שנשים חייבות במצוות לא תעשה כגברים: "וכל מצות לא תעשה וכו'. מנהני מילי? אמר רב יהודה אמר רב, וכן תנא דבי ר' ישמעאל, אמר קרא: 'איש או אשה כי יעשו מכל חטאת האדם', השוה הכתוב אשה לאיש לכל עונשים שבתורה. דבי רבי אליעזר תנא, אמר קרא: אשר תשים לפניהם, השוה הכתוב אשה לאיש לכל דינים שבתורה. דבי חזקיה תנא, אמר קרא והמית איש או אשה, השוה הכתוב אשה לאיש לכל מיתות שבתורה." כלומר, הנשים מתחייבות בעונשים, הדינים והמיתות באופן שווה לגברים ומכאן שמחוייבות בכל מצוות הלאוין, 
אולם מתוך כלל מצוות לא תעשה המופיעות בתורה, יש שתי מצוות יוצאות דופן הנלמדות מההיקש בין שתי המצוות של 'בל תשחית' ו'בל תקיף' – הגמרא מסבירה בעמוד הבא, "אלא בל תקיף ובל תשחית מנלן? דכתיב: 'לא תקיפו פאת ראשכם ולא תשחית את פאת זקנך', כל שישנו בהשחתה ישנו בהקפה, והני נשי הואיל ולא איתנהו בהשחתה – ליתנהו בהקפה", כלומר, מכיוון שלנשים בדרך כלל אין זקן, הן לא כלולות באיסור השחתת הזקן גם במידה ויש להן שערות שצומחות על הפנים והן מעוניינות להסירו (ומתוך ההיקש לומדים שאינן אסורות ב"בל תקיף").
בהרחבה לתשובה אצטט פרשנים נוספים המסכימים עם הפסיקה הזאת להלכה.
לסיכום, איסור השחתת הזקן איננו חל על נשים אלא רק על גברים. גם במידה ולנשים צומחות שערות על הפנים יכולות להסירו בכל דרך שתמצאנה לנכון ללא הגבלות או איסורי תורה.
הרחבה:
פרשני המשנה מסכמים את השיטות השונות המובאות בגמרא לגבי הטעמים לכך שנשים אינן כלולות באיסור השחתת הזקן, למשל ר' עובדיה מברטנורא, "חוץ מבל תקיף ובל תשחית – דכתיב (ויקרא י"ט) לא תקיפו פאת ראשכם, ולא תשחית את פאת זקנך. כל שישנו בהשחתה ישנו בהקפה, וכל שאינו בהשחתה אינו בהקפה. והני נשי הואיל וליתנהו בהשחתה ליתנהו בהקפה. ומנלן דליתנהו בהשחתה, דכתיב פאת זקנך, ולא כתיב פאת זקנכם, מאי זקנך, זקנך ולא זקן אשתך"
הרמב"ם פוסק בהלכות עבודה זרה פרק יב הלכה ב, "האשה שגלחה פאת ראש האיש או שנתגלחה פטורה שנאמר "לא תקיפו פאת ראשכם ולא תשחית פאת זקנך" כל שישנו בבל תשחית ישנו בבל תקיף, ואשה שאינה בבל תשחית לפי שאין לה זקן אינה בבל תקיף."
משתמע מלשונו של הרמב"ם שזהו היתר בדיעבד, אך זהו איננו פשט הסוגיה בגמרא, ופוסקים אחרים רואים זאת כהיתר לכתחילה, למשל הרא"ש במסכת קידושין בפרק א סימן ס, "חוץ מבל תקיף ומבל תשחית ובל תטמא למתים דכתיב לא תקיפו פאת ראשכם ולא תשחית את פאת זקנך ומדשני קרא בדבוריה וכתיב ופאת ראשכם בלשון רבים ופאת זקנך בלשון יחיד דרשינן מיניה זקנך ולא זקן אשתך ודרשינן נמי כל שישנו בהשחתה ישנו בהקפה והני נשי הואיל וליתנהו בהשחתה ליתנהו בהקפה." כלומר, הנשים כלל לא כלולות בדין זה.
כך מופיע גם בדברי ספר החינוך, פרשת קדושים מצוה רנב, "ונוהגת בכל מקום ובכל זמן בזכרים, אבל הנקבות מותרות הן בהשחתת זקן אם יש להן שער בהן"
וכך נפסק גם בשולחן ערוך ביורה דעה הלכות גילוח סימן קפא סעיף יב, "אשה שיש לה זקן, מותרת להשחיתו; ודינה בהשחתת זקן האיש, כדינה בהקפת ראש האיש".
לסיכום נביא את דבריו של הרב מלמד בפניני הלכה, "ויש כמה מצוות לא תעשה ששייכות לגברים בלבד, והן: 'בל-תקיף' את פאת הראש, ו'בל-תשחית' את הזקן בתער, ואיסור המיועד לכהנים זכרים שלא להיטמא למתים". 
 בברכה, ### שאלה  
 אני רופאת שיניים. במסגרת העבודה אני מקפידה לשים מוזיקה ברקע. זה מאוד עוזר למטופלים שתהיה להם חויה טובה. מבחינתי זהו כלי טיפולי נחוץ.
האם יש היתר להשמיע מוזיקה בשלושת השבועות?
האם ווקלי מספיק?. ### תשובה  
 שלום,
לצורך ביצוע עבודתך, מותר לך להשמיע בשלושת השבועות מוזיקה שקטה ונעימה לשם רגיעה ונינוחות בזמן הטיפול, וכך לגבי מוזיקה ווקאלית רגועה. בתשעת הימים עדיף להשמיע שירים עצובים מענייני הזמן, אך כאשר מדובר במצבי מתח או פחד, מותר אף בתשעת הימים לשמוע מוזיקה.
יהי רצון שכשם שאת דואגת לחוש את צער החורבן והגלות בהקפדתך על כללי השמעת המוזיקה בימים אלה, כך תזכי ונזכה כולנו לשמחת הגאולה השלמה במהרה בימינו.
עידית
 
הרחבה:
שלושת השבועות, הנקראים גם 'ימי בין המצרים', הם פרק הזמן שבין י"ז בתמוז ותשעה באב. שני התאריכים הללו מציינים אירועים קשים שקרו לעם ישראל, ושרישומם ניכר עד ימינו.
המשנה (תענית פ"ד ה"ו) מפרטת את אותם האירועים הקשים, שנפתחו בחטא העגל ובחטא המרגלים, והתגלגלו עד הבקעת חומות ירושלים וחורבן שני בתי המקדש. לזכר אותם המאורעות תיקנו הנביאים צומות ותעניות, מפאת חשיבותם הרבה למצבנו הלאומי. על צומות אלו נמנים תשעה באב, י"ז בתמוז, עשרה בטבת וצום גדליה הצמוד לראש השנה.
אולם חשוב לציין, כי הצומות המדוברים לא נועדו לזכר הצרות שקרו בעבר, אלא כדי להחזירנו בתשובה ולתקן בתוכנו את הגורמים לאותן הצרות; "לעורר הלבבות ולפתוח דרכי התשובה ויהיה זה זכרון למעשינו הרעים ומעשה אבותינו שהיה כמעשינו עתה עד שגרם להם ולנו אותן הצרות, שבזכרון דברים אלו נשוב להיטיב" (רמב"ם תעניות פ"ה ה"א).
לאחר שיבת ציון ובניין בית המקדש השני הפכו אותם המועדים לימי שמחה כדברי הנביא: כֹּֽה־אָמַ֞ר ה֣' צְבָא֗וֹת צ֣וֹם הָרְבִיעִ֡י וְצ֣וֹם הַחֲמִישִׁי֩ וְצ֨וֹם הַשְּׁבִיעִ֜י וְצ֣וֹם הָעֲשִׂירִ֗י יִהְיֶ֤ה לְבֵית־יְהוּדָה֙ לְשָׂשׂ֣וֹן וּלְשִׂמְחָ֔ה וּֽלְמֹעֲדִ֖ים טוֹבִ֑ים וְהָאֱמֶ֥ת וְהַשָּׁל֖וֹם אֱהָֽבוּ (זכריה ח, יט), אולם עם חורבן הבית השני, גזירות השמד והיציאה לגלות חזרו אותם התאריכים, והיו לימי אבלות לאומית. במסכת ראש השנה הגמרא דנה בשאלת מעמדם של צומות החורבן לאחר שיבת ציון ומגדירה שלושה מצבים. מצב אחד הוא "שמד" – מצב של שעבוד עם ישראל לאומות וסבל מידם; במצב זה ודאי שיש לצום את הצומות ולהתאבל. המצב ההפוך הוא "שלום" – מצב טוב לעם ישראל , בו אין צורך להתאבל בצומות החורבן. ואילו במצב מורכב, שבו אין שמד אך גם אין שלום, קובעת הגמרא: רצו – מתענין, רצו – אין מתענין, כלומר, שהצום תלוי בהחלטת העם, זאת מלבד בתשעה באב, שבו הוכפלו הצרות (ראש השנה יח, ע"ב).
מכיוון שדברים אלה רלבנטיים גם לימינו, נשאלת השאלה מהו ה'שלום' שעליו מדברת הגמרא. המפרשים הציעו מספר סברות, וביניהן: עצמאות מדינית, בו אין יד הגויים תקיפה על ישראל (רש"י והמאירי על הגמ'), בית המקדש בנוי (רבנו חננאל על הגמ', רמב"ן תורת האדם שער האבל, טור אורח חיים סימן תקנ), ישראל שרויים על אדמתם (רשב"א על הגמ'), ישראל שרויים על אדמתם ובית המקדש קיים (ריטב"א על הגמ'), כשיש שלום בתוך ישראל ללא מחלוקת (מהרש"א).
מריבוי הדעות שראינו, ניתן להבין שאנו עדיין מחוייבים לצום, מכיוון שלמרות ההתקדמות החשובה בתחומי הריבונות בארצנו והעצמאות הלאומית, מצבנו הרוחני עדיין לא הגיע לתיקונו השלם, כשעיקרו חסרון בית המקדש. יתר על כן, אף אם נקבל את סברת רש"י, עדיין כתבו הפוסקים שהתקבל בקרב העם להתענות בימים הללו. לכן, אף אנו מחוייבים בכך, כל שכן שבית המקדש עדיין לא נבנה (רמב"ן תורת האדם, מגיד משנה תעניות, טור תק"ן, יביע אומר חלק א אורח חיים סימן לג).
אולם מן הצד השני, אין בימינו גזרות קשות על ישראל, וגזרות שמד כנגד קיום מצוות התורה, ולכן שלושת הצומות שמלבד תשעה באב, נחשבים "צומות קלים" ומקלים בהלכותיהם לעניין משך הזמן, חומרת החיוב ומהות העינויים.
מכיוון שכך, נהוג להימנע בתקופת 'בין המיצרים' מריקודים ומחולות, ומברכת 'שהחיינו', שהיא ברכת הזמן. מנהגים נוספים כאיסור תספורת ואיסור נישואין חלים בשלושת השבועות לעדות אשכנז וצפון אפריקה בלבד, ואילו לבני ספרד, הם חלים מראש חודש אב (נישואין) או בשבוע שחל בו תשעה באב בלבד (כביסה ותספורת) (שולחן ערוך תקנא ס"ג על פי תענית כו, ע"ב), שכן "משנכנס אב ממעטין בשמחה".
בעניין איסור המחולות, הנגינה ושמיעת המוזיקה בשלושת השבועות, הסיבה היא השמחה הרבה שזה מסב למאזינים, למזמרים, לרוקדים ולמנגנים. האיסור התקבל על כל הפוסקים (מגן אברהם סי' תקנא סק"י, משנה ברורה סימן תקנא ס"ק טז, אגרות משה אורח חיים ח"ד סימן כא אות ד), אך הותר למי שפרנסתו מכך לנגן עבור הגויים עד ראש חודש אב (באור הלכה סי' תקנא ס"ב, כף החיים או"ח סימן תקנא סעיפים לט-מא). באופן דומה גם מורה לנגינה, המתפרנס מן הניגון, ואינו עושה זאת לשם הנאתו, רשאי להמשיך וללמד עד ראש חודש. יש מי שמסייג שבמידת האפשר ינגנו מנגינות עצובות הקשורות לענייני האבלות, וזאת עד לראש חודש אב (כף החיים, ציץ אליעזר חלק טז סימן יט), או השבוע שחל בו תשעה באב (הרב שמואל דוד, "מוסיקה בימי בין המצרים ובכל ימות השנה", תחומין יג עמ' 181-188). היתר מסוג שונה ישנו בפסיקת הרב עובדיה יוסף (יחוה דעת חלק ו סימן לד וכן באגרות משה יורה דעה ח"ב סימן קלז), אשר מתיר שירה בפה ללא כלי נגינה (מוזיקה ווקאלית).
לפני שנמשיך בנושא זה, כדאי להבין שבעבר היה מקובל על כל הפוסקים לאסור שמיעת מוזיקה במשך כל ימות השנה, וזאת בעקבות חורבן הבית, והמקלים התירו שירה בפה בלבד (גטין ז, ע"א, רמב"ם תעניות פ"ה הי"ד, שולחן ערוך אורח חיים סימן תקס סעיף ג, אגרות משה אורח חיים חלק א סימן קסו). מסיבה זו שאלת שמיעת המוזיקה בשלושת השבועות כלל אינה מופיעה בשולחן ערוך ואצל הראשונים. מתוך הדברים ניתן להבין, שאם שמיעת מוזיקה אסורה בכל ימות השנה בשל החורבן, קל וחומר שבימי האבלות על המקדש תיאסר ההאזנה למוזיקה.
כאן חשוב לציין שבעבר לא היו אמצעי הקלטה, והמוזיקה נשמעה רק בנגינה 'חיה' בכלי זמר, מה שהיה מאורע מיוחד ואף נדיר בחיי היומיום. בעקבות זאת שמיעת הנגינה הביאה את המאזין לשמחה מרובה ולהתרוממות הנפש. לעומת זאת, בימינו שמיעת המוזיקה ממכשירים אלקטרוניים רווחת ביותר, ואינה גורמת לשמחה יתירה (חלקת יעקב א, סב). אנו נהנים להאזין לשירים, והם מלווים את פעולותינו באופן שגרתי ויומיומי. שינוי זה משפיע גם על ההלכה, לדעת חלק מן הפוסקים בני דורנו. ### שאלה  
 שאלה:
לאור אירועים של לא עלינו מחלות ומוות בקהילת בית הספר, הורים של תלמידות, מורות והורים של מורות, החלטנו למסור את מזוזות בית הספר לבדיקה ועלה שכשליש מהמזוזות פסולות. הדבר זרע בהלה רבה בקרב הצוות והמורות. מה משמעות הדבר? מה לא בסדר איתנו?. ### תשובה  
 בברכה, ההנהלה
 
תשובה:
שלום וברכה,
באופן טבעי כאשר אנו שומעות על מזוזות לא כשרות בבתינו או במקום עבודתנו הדבר מטלטל אותנו ומעלה חששות ושאלות על הקשר בין אי כשרותן של המזוזות לאירועים קשים שחלילה קרו, קורים או יקרו.
אני מבקשת להתבונן בעובדות הנ"ל מכמה זוויות.
הזוית הטכנית
בבדיקה שנעשתה לפני 5 שנים במזוזות רבות באזור יחסית דתי ומסורתי בארץ נמצא ש58%  מהמזוזות לא היו תקינות. זהו כמובן נתון גבוה מאד וההסבר פשוט. גם אם היו המזוזות כשרות למהדרין, הן עלולות להיפסל במרוצת הזמן בשל סיבות שונות. בעיקר אורבת סכנה כזו למזוזות הנכתבות על קלף פשוט וזול שבלה מהר ואז, אפילו סדק באות אחת פוסל את המזוזה. וכמו כן, עבר הרבה מאד זמן מאז שבדקו את המזוזות הנ"ל. מזוזה איננה מוצר לנצח. גם מזוזות טובות ואיכותיות נפסלות עם השנים כתוצאה מתהליכים כימיים של החומר. לכן חשוב לבדוק מעת לעת את המזוזות שהן חלק בסיסי מכל בית יהודי. יש למסור את המזוזות לבדיקה אצל מגיה סת"מ בעל תעודת הסמכה וירא שמים, מדי שנה או לפחות פעם בשלוש שנים.  
הזוית ההלכתית
מצוות עשה מן התורה לכל אדם לקבוע מזוזה במשקוף דלת הכניסה לבית, לחדרים ולכל מבנה בו שוהים בני אדם. המצווה נלמדת מהפסוק בספר דברים ו':
"וְהָיוּ הַדְּבָרִים הָאֵלֶּה אֲשֶׁר אָנֹכִי מְצַוְּךָ הַיּוֹם עַל לְבָבֶךָ […] וּכְתַבְתָּם עַל מְזוּזֹת בֵּיתֶךָ וּבִשְׁעָרֶיךָ."
ובדברים פרק יא:
וְשַׂמְתֶּם אֶת דְּבָרַי אֵלֶּה עַל לְבַבְכֶם וְעַל נַפְשְׁכֶם […] וּכְתַבְתָּם עַל מְזוּזוֹת בֵּיתֶךָ וּבִשְׁעָרֶיךָ. לְמַעַן יִרְבּוּ יְמֵיכֶם וִימֵי בְנֵיכֶם עַל הָאֲדָמָה אֲשֶׁר נִשְׁבַּע ה' לַאֲבֹתֵיכֶם לָתֵת לָהֶם כִּימֵי הַשָּׁמַיִם עַל הָאָרֶץ.
אנחנו מכירות את הפרשיות הללו מקריאת שמע ששתי הפרשיות הראשונות שבה, הן הנכתבות על הקלף של המזוזה. מטרתן לשמש עבורנו תזכורת מתמדת ליסודות המכוננים של היהדות – אמונה באל אחד, אהבתו וקיום מצוותיו.
וכך כותב הרמב"ם בספר אהבה, הלכות תפילין מזוזות וספר תורה, פ"ה הלכה יג:
חייב אדם להיזהר במזוזה מפני שהיא חובת הכל תמיד. וכל זמן שיכנס ויצא יפגע ביחוד השם שמו של הקדוש ב"ה ויזכור אהבתו וייעור משנתו ושגיותיו בהבלי הזמן וידע, שאין דבר העומד לעולם ולעולמי עולמים אלא ידיעת צור העולם. ומיד הוא חוזר לדעתו והולך בדרכי מישרים. אמרו חכמים הראשונים כל מי שיש לו תפילין בראשו ובזרועו וציצית בבגדו ומזוזה בפתחו מוחזק הוא שלא יחטא שהרי יש לו מזכירין רבים והן הם המלאכים שמצילין אותו מלחטוא שנאמר חונה מלאך יי' סביב ליראיו ויחלצם בריך רחמנא דסייען.
לפי הרמב"ם המצווה עוזרת לנו להיות במודעות תמידית של נוכחות הקב"ה. בבחינת, יש עין רואה ואוזן שומעת וכל מעשיך בספר נכתבים. כך נישמר מלחטוא ונלך בדרך הישר. המזוזה, מדגיש הרמב"ם, היא המצילה אותנו מהחטא – ולא כל מיני מתווכים ומלאכים שיש אנשים החושבים שהם אלו ששומרים עלינו. הרמב"ם ביקר בחריפות את אלו שכותבים בתוך המזוזה שמות של מלאכים לצורך שמירה. וכותב בפרק הנ"ל:
"אבל אלו שכותבין מבפנים שמות המלאכים, או שמות קדושים, או פסוק, או חותמות, הרי הן בכלל מי שאין להם חלק לעולם הבא. שאלו הטיפשים, לא די להן שביטלו המצווה. אלא שעושין מצווה גדולה, שהיא ייחוד שמו של הקדוש ברוך הוא ואהבתו ועבודתו, כאילו הוא קמיע להנאת עצמן…"
אמנם הטור והשולחן ערוך הזכירו על עניין השמירה בהלכותיהם, אולם הדגישו שאין לקיים מצווה זו בגלל השמירה המובטחת, אלא משום שכך ציווה האל.
בדומה להלכות ספר תורה, אותיות או מילים חסרות או מיותרות הופכות את המזוזה לפסולה. וכמובן יש למהר ולתקן את המזוזה על מנת שלא להשהות קיומה של מצוות עשה מהתורה.
הזוית הרוחנית
את הזוית הזו אני מבקשת לחלק לשניים.
נתחיל עם ענין השמירה. דומה שהמשמעות של המזוזה כשומרת הבית מכוחות מזיקים הפכה להיות הזיהוי העיקרי שלה. אולי בגלל מיקומה האסטרטגי בפתח הבית – קו התפר שבין הפנים לחוץ.
ניתן למצוא מספר מקורות בדברי חז"ל לסגולת השמירה שבמזוזה. במסכת פאה בתלמוד ירושלמי מסופר על רבי יהודה הנשיא שלאחר ששלח לו המלך הפרסי ארטבן מרגלית כמתנה החזיר לו מזוזה כמתנה באמרו "אתה שלחת לי דבר שאני שומר עליו, ואני שלחתי לך דבר שאתה ישן והוא שומר עליך",
כמו כן מסופר במסכת עבודה זרה על אונקלוס הגר שאמר לשלוחיו של אדריאנוס הקיסר שבאו לאסרו ושאלוהו מדוע מנשק את המזוזה ענה: "מנהגו של עולם מלך בשר ודם יושב מבפנים ועבדיו משמרים אותו מבחוץ, ואילו הקב"ה – עבדיו מבפנים והוא משמרן מבחוץ".
בזוהר בפרשת ואתחנן נאמר על המזוזה שהיא שומרת על האדם מכל צדדיו, מבפנים ומחוץ. כלומר, שעל ידי המזוזה יש שמירה לנפש מיצר הרע ולגוף מכל צרה.
ולכאן נכנסת הזוית הנוספת, שהיא הצד השני של השמירה. האמונה, או ההנחה שפגם במזוזה מביא להסרת השמירה ורומז לפגם בבני המקום. ועוד יותר, שמזוזה פסולה גוררת חלילה אסונות וצרות.
כאן אין לי אלא להביא מילה במילה את דבריו הנכוחים של הרב יובל שרלו שליט"א שאומר:
"אין אנו יודעים את הקשר בין המזוזה ובין מה שמתחולל בבית. ראיתי בחיי בתים ללא מזוזה שטוב מאוד ליושבים בתוכם, ובתים עם מזוזה כשרה שרע מאוד, וכדו'. אני מאמין בריבונו של עולם שאינו גוזר מחלות קשות ומשברים נוראיים בגלל מחיקת מילים במזוזה. אני מאמין בריבונו של עולם שהייסורים שהוא שולח לאדם קוראים לו לתיקון הרבה יותר גדול, המופנה בראש ובראשונה למצוות ואיסורים בתחומי בין אדם לחבירו, לפתיחת ביתו ולבו לאחרים, ולקיום בית קדוש וטהור.
אינני מבין כיצד יכול האדם להאמין בריבונו של עולם, שקובע את גורלו, לאור אות במזוזה, שפעמים כלל אינה באשמתו. אנו מאמינים כי מזוזה היא מצוות ד', ומובן מאליו כי יש לקיימה על כל דקדוקיה. ברם, "אנו אומרים לא אחת "כי ישר ד', צורי ולא עוולתה בו" – ולומר כי בשל אות במזוזה ריבונו של עולם פועל כך או אחרת נראה בעיני על גבול הבעיה האמונית."
לצערנו ישנם אנשים המתיימרים להיות המתרגמים של ריבונו של עולם ויודעים להסביר כל צרה ואסון וממה הם נגרמים. אין זו דרך התורה. "הצור תמים פעלו". יש דברים המתרחשים בעולם שאין לנו את היכולת להבינם. גם משה רבנו נאלץ להבין שלפעמים אי אפשר להבין מה גורם לאסון. בדרך כלל השתיקה יפה יותר מדיבור יתר.
עם זאת,  חז"ל לימדו אותנו שאם רואה אדם שייסורים באים עליו או על קהילתו– יפשפש במעשיו.
מכל הלב אני מאמינה שהקב"ה משוחח איתנו דרך המציאות על מנת לאפשר לנו לצמוח ולגדול ולהיטיב.
המזוזות הפסולות מזמנות לנו כקהילה מקום לתיקון בכמה רבדים.
האחד היא המצווה הפשוטה עצמה של המזוזה, המנכיחה את הקב"ה לצידנו, בקרבנו כל הזמן ובכל מקום.
השני, העוצמה של המילים. כל נקודה ואות חשובה. הפרטים יוצרים את השלם. כך גם בחברת בני האדם. כל פרט הוא קריטי ביצרת השלם. הזוהר אומר שכל אחד ואחת מעם ישראל הם אות אחת בתורה. ואם אות אחת פסולה, כל הספר פסול. כל אחת מאיתנו היא חלק אורגני ונצרך בקדושת הספר. כך גם במזוזה.
והשלישי, ברובד החינוכי יש להבחין בין אשמה לאחריות. הדרך היהודית מובילה אותנו תמיד קדימה. לקחת אחריות, לתקן את מה שצריך, לעשות תשובה היכן שצריך, כפרטים וכציבור, לתת צדקה וכמובן להתפלל. תמיד להתפלל.
בתפילה שיהיו מעשינו לשם שמיים,
ונזכה לשנים טובות רבות ונעימות ולבשורות טובות,### שאלה  
 שאלה:
אני מוצאת את עצמי נמנעת מתפילות (מנחה, ערבית) כשהילדה איתי (בת 5) כי היא צריכה ממני תשומת לב אחת לכמה דקות. האם יש אפשרות להתפלל ולתת לה תשומת לב מינימלית כשהיא צריכה? כרגע הפתרון הוא לחבק אותה ללא מילים אבל זה לא תמיד נותן לה מענה.
 . ### תשובה  
 שלום לך, השאלה שלך מעוררת אצלי הזדהות עמוקה. 
אני קוראת בדברייך שתי שאלות. 
השאלה הראשונה היא הלכתית, ואם אני מבינה נכון את כוונתך, השאלה היא האם על פי ההלכה ניתן לדבר עם הילדה או לעצור בזמן התפילה כדי לטפל בה ולתת לה תשומת לב מעבר לחיבוק. 
מבין השיתין עולה גם השאלה השניה: המורכבות של השילוב בין תפילה לטיפול בילדים והשאלה האם  וכיצד יש ליצור קדימות ביניהם.
אשתדל להתייחס לשתי השאלות.
 
א. השאלה ההלכתית: דיני הפסק בתפילה לצורך ילדים קטנים
בראשית דבריי אני רוצה לחזק אותך על המאמץ להקפיד על תפילה גם בשנים בהן את מטופלת בילדים.
מבחינת דיני הפסק בתפילה יש להבחין בין מצבים שונים.
בתפילת מנחה יש מקום להפסק בדיבור [עצירת התפילה ודיבור על משהו אחר] בשעת הצורך בין אשרי לתפילת עמידה. 
בתפילת ערבית, באופן רגיל אסור הדיבור מתחילת התפילה ועד סופה. עם זאת התירו להפסיק ברמיזה ואפילו בדיבור בשעת הצורך בין פרשיות קריאת שמע. בתוך הפרשיות עצמן מותר להפסיק בדיבור מפני אדם שמעורר אצלנו יראה. וראוי להימנע מכך אם אין צורך גדול.
בתפילת עמידה [של מנחה ושל ערבית] אנו כעומדות בפני השכינה ואין להפסיק בה מפני שום סיבה אלא מפני סכנה בלבד.
עם זאת, ישנן פעולות שלא הוגדרו כהפסק או שהותרו מפני שהן לצורך התפילה עצמה.  
בפוסקים הובאה מחלוקת מעניינת ביחס לתינוק המפריע בזמן התפילה:
החיד"א בברכי יוסף מביא את דברי המהר"י מולכו שכתב שאם תינוק שוחק ומפריע להתרכז בתפילה אסור לגעור בו בדיבור אך מותר לרמוז לו בידו. אם הרמיזה אינה עוזרת מותר להפסיק את התפילה בשינוי מקום אך לא בדיבור.
השערי תשובה מביא את פסיקת הברכי יוסף ומסביר שהרמיזה לתינוק באמצע תפילת עמידה הותרה מפני שהיא צורך התפילה על מנת שהמתפלל יוכל להתרכז (ואף מסיק מכך שמותר באותו אופן לאדם שמתעכב בתפילתו והציבור ממתינים לו לרמוז שלא יחכו לו לחזרת הש"ץ כדי שיוכל להתרכז בתפילה) וכך נפסק במשנה ברורה ובכף החיים.
אבל ערוך השולחן תמה על זה וכתב שאף אם זה צורך התפילה אין להתיר לרמוז וודאי שלא לשנות מקום בתפילת עמידה.
רוב הפוסקים סברו שבעת הצורך ניתן לרמוז ואפילו להשמיע קול כדי שילד יפסיק להפריע לתפילה.
אלא שנראה שהדיון כולו לא עוסק במצב הדומה לשאלתך. הפוסקים מתייחסים לסיטואציה בה תינוק בוכה מצד ההפרעה לתפילה, אבל לא מצד צרכי התינוק והצורך לטפל בו. כפי הנראה, במצב המתואר המתפלל הוא לא האדם שמופקד על שמירתו של הילד.
במציאות שתיארת, המצב שונה כי כתבת שהילדה אתך וכנראה אין מישהו אחר שאחראי עליה באותה עת. במצב זה גם הפוסקים שאסרו את הרמיזה לילד יתכן והיו מתירים התייחסות לצרכים דחופים של הילד תוך כדי התפילה, עם שאיפה למינימום הפסק במקומות שאסור להפסיק בהם את תפילתנו.
 
ב. שאלת תיעדוף התפילה למול הטיפול בילדה
בתקופות בהן הטיפול בילדים הוא אינטנסיבי, עדיף להשתדל להתפלל לפני שהילדה חוזרת מהגן או אחרי שהיא הולכת לישון או כאשר יש עוד מבוגר בבית שיכול להיות אתה.
אני יודעת שלא תמיד זה אפשרי.
אם המצב הוא שאת מתפללת מנחה כאשר ילדה בת 5 נמצאת אתך אני מציעה להתייחס לזה כאל לימוד ודוגמא אישית גם עבורה. 
מדובר בתפילות קצרות. כדאי לדאוג לה לתעסוקה אבל גם אם היא מאבדת עניין ורוצה את תשומת ליבך (או שהיא רוצה בה דווקא מפני שהיא מזהה שאת מתפללת.) יש ערך גדול בכך שילדה תילמד להמתין מעט ותדע שאמה עומדת כעת בפני בוראה. אני סבורה שזו חוויה חשובה שתיטיב גם את החיבור של הילדה לעולם של תפילה לכשתגדל (הדברים שונים כמובן כאשר מדובר בתינוק או פעוט שזקוק להשגחה צמודה). אם כך, הקושי שאת מכירה בתפילות הוא גם הזדמנות חשובה לחינוך וחיבור בתך לעולם הרוחני וההלכתי.
 
בנוסף, מלבד שאלת ההפסק בתפילה קיימת גם השאלה האם בכלל להתפלל או שכאשר יש ילדים עדיף להישאר פנויה עבורם ולא להיכנס למצב בו אינך יכולה להיות זמינה עבור הילדה.
מכיוון שגם לי יש התמודדות דומה אני יכולה לשתף אותך בגישה שהיא נכונה עבורי.
כל ילד הוא עולם ומלואו, וכל ילד זקוק לתשומת לב באופן שמתאים לו. בדבריי הבאים אתייחס לאימהות, אך חלק גדול מהדברים רלוונטי גם לאבות. (איני נכנסת כעת להגדרות ולשאלות בדבר תפקוד הורי של נשים וגברים.)
האמהות ביסודה היא חוויה טוטאלית של התמסרות לצרכיהם של ילדינו, למן ההיריון והלידה הצרובים בבשר ממש ודרך שנות גידול פעוטות שעדיין תלויים מאד באמם וגם בשלבים בהם הילדים גדלים אט אט. 
היטיבה להפליא לבטא את המלאות שבחוויה האמהית המשוררת חוה פנחס כהן בשירה המופלא תפילה לאם בטרם שחרית 
האמהות עצמה היא מילוי תפקיד עמוק וקיום של עבודת ה'.
בתקופה בה את מטופלת בילדים את לעתים בגדר עוסק במצווה הפטור מן המצווה. בנוסף, כאשר אדם נמצא במצב בו אינו מסוגל להתכוון כראוי בתפילה, מעיקר הדין הוא פטור מתפילה.
ועם זאת- בצד היותי אמא אני גם אדם, אישה עם רצונות ושאיפות וברכה שמגיעה דרכי לעולם ואינה קשורה בגידול ילדיי. חלק משמעותי מאד מהיותי אדם עובד ה' הוא העמידה בפני ה' בתפילה. לכן נשים חייבות בתפילה; חז"ל בטאו זאת בקביעה שחיוב נשים בתפילה הו משום שהתפילה היא רחמים
ניתן לצמצם את חיוב התפילה למינימום ההלכתי שלו כדי לפתור את רוב הקושי שלנו להתפלל כאמהות.
בצד הדעות המחייבות נשים בשתי תפילות בנוסח התפילה המקובל ישנן גם דעות שמחייבות רק בתפילת שחרית או אפילו רק בגרעין הבסיסי של פניה לקב"ה בתפילה בבקשה ובשבח ולא דווקא בנוסח התפילה שבסידור.
אלא שבדברים שבסיס עבודת ה', אין זה נכון להסתפק במינימום האפשרי. לא בכדי הורחבה מסגרת התפילה לשלוש תפילות בנוסח מחייב, זוהי מעטפת שמייצרת עבור אדם עובד ה' קביעות בעולם של עמידה נוכח פני ה'.
האימהות היא אכן אינטנסיבית מאד, אך רוב הנשים מסוגלות למצוא בתוכה זמן למחויבות לפרנסת המשפחה וגם זמן חשוב לכשעצמו לפנאי ולהתפתחות אישית. כשיש רצון ותחושת שייכות לתפילה ניתן לפנות גם עבורה את הזמן הנדרש לכך. 
מברכת אותך שיתקבלו כל תפילותייך לרצון לפני אדון הכל.
 
                                                   מקורות והרחבה-
הפסק בתפילת עמידה:
א.תלמוד בבלי מסכת ברכות דף ל עמוד ב
/משנה/. אין עומדין להתפלל אלא מתוך כובד ראש. חסידים הראשונים היו שוהין שעה אחת ומתפללין, כדי שיכוונו לבם לאביהם שבשמים. אפילו המלך שואל בשלומו לא ישיבנו, ואפילו נחש כרוך על עקבו לא יפסיק. 
 
ב.תלמוד בבלי מסכת ברכות דף לב עמוד ב
אפילו המלך שואל בשלומו לא ישיבנו. אמר רב יוסף: לא שנו אלא למלכי ישראל אבל למלכי אומות העולם פוסק. 
מיתיבי: המתפלל וראה אנס בא כנגדו, ראה קרון בא כנגדו – לא יהא מפסיק אלא מקצר ועולה! – לא קשיא: הא – דאפשר לקצר והא דלא אפשר לקצר אפשר לקצר מקצר ואי לא מפסיק.
 
כיצד לקצר את התפילה? מחלוקת רשי ורבנו יונה:
ג. רש"י מסכת ברכות דף לב עמוד ב
הא דאפשר בקצור – כגון שסמוך לגמור תפלתו.
ד. רבינו יונה מסכת ברכות דף כג עמוד א
לא קשיא הא דאפשר הא דלא אפשר פירוש אם רואה שיוכל למהר ולסיים תפלתו קודם שיגיעו אליו יקצר ויאמר פתיחת הברכות וחתימתן ואם לאו פוסק שאין לך דבר שעומד בפני פקוח נפש ובירושלמי אמרו היה עומד ומתפלל בסרטיא או בפלטיא הרי זה מעביר מפני החמור או מפני הקרון ובלבד שלא יפסיק את תפלתו דכיון שיכול להתנצל בשהתרחק ממנו בצד אחר אין לו לפסוק ולדבר ומה שאמרו גבי מלכי אומות העולם פוסק משום דהתם כיון שיש לו להשיב לו שלום אי אפשר בלא דיבור אבל נראה דהוא הדין נמי במלכות אומות העולם שאם יכול להתרחק לצד אחר וינצל בזה יש לו לעשות כך כדי שלא יצטרך לדבר:
רש"י כתב שהכוונה "אפשר לקצר" היא כשכבר הגיע לקראת סוף התפילה. אבל רבנו יונה כתב שמקצרים את התפילה עצמה- לומר רק פתיחה וחתימה, וכך פסק השו"ע.
 
קיצור או שינוי מקום- מה עדיף?
ה. רבינו יונה מסכת ברכות דף כא עמוד א
ואפילו נחש כרוך על עקיבו לא יפסיק ואף על פי שאין לו להפסיק ולדבר אפילו הכי יכול ללכת כדי שישליכנו מעליו שלא מצינו הליכה שנקראת הפסקה בשום מקום מיהו היכא דאיכא סכנה בכל ענין מותר להפסיק:
 
ו.משנה ברורה סימן קד ס"ק ד
(ד) או אם אפשר – וטוב יותר לקצר בדאפשר משיטה מן הדרך [ב"ח וא"ר] אבל הפמ"ג כתב יש להתיישב בזה דמשמע דהליכה לצורך התפלה לא הוי הפסק: 
 
תינוק שמפריע בזמן התפילה
ז. ברכי יוסף אורח חיים סימן קד ס"ק א – ג (החיד"א) 
א. דין א. לא יפסיק בתפלה וכו'. אסור לגעור בפיו בתינוק השוחק אף דמטרידו בתפלתו. הרב מהר"ר יעקב מולכו בתשובותיו כ"י סי' ס'. וכ"כ הרב מהר"ם ן' חביב בתשובותיו כ"י סימן ח'א.
ב. מותר לרמוז בידו כדי שישתוק התינוק. הרב מהר"ם ן' חביב בתשובה כ"י הנז'. וכן משמע מדברי הרב מהר"י מולכו בתשובה כ"י הנז'.
ג. אם כבר עשה באופן שישתוק התינוק ועודנו שוחק ומטרידו ירחיק עצמו ממנו ולא ידבר. הרב מהר"י מולכו בתשובת כ"י הנז'.
 
ח.שערי תשובה על שולחן ערוך אורח חיים הלכות תפילה סימן קד סעיף א
[א*] לא יפסיק כו'. וכתב בבר"י בשם מהר"י מולכו שאסור לדבר בפיו בתינוק השוחק אף שמטרידו בתפלתו, אבל מותר לרמוז בידיו כדי שישתוק התינוק, וכ"כ מהר"ם בן חביב בתשובת כת"י וכתב מהר"י מולכו עוד שאם כבר עשה אופן שישתוק התינוק ועודנו שוחק ומטרידו ירחיק עצמו ממנו ולא ידבר ע"ש ועיין לקמן ס"ק ג' ועיין סי' ס"ג לענין לרמוז בק"ש לדבר מצוה דיש חילוק בין פ' ראשונה לשני' 
וכאן שאני שמחמת שמטרידו אינו יכול לכוון תפלתו כראוי הו"ל צורך התפלה עצמה ומותר לרמוז ונראה דאדם נכבד שעומד בתפלה והש"ץ ממתין עליו באמירת קדיש והוא אינו מרוצ' בכך שימתינו עליו מחמת טרחא צבורא ומחשבה זו מטרידהו בתפלתו מותר לו לרמוז לש"ץ שיתפלל כדרכו ולא ימתין עליו וכתינוק שוחק ומטרידו דמי: 
ט. משנה ברורה סימן קד ס"ק א
(א) לא יפסיק – ואפילו רמיזה בעלמא אסור, אם לא [=מלבד] לתינוק הבוכה, מותר לו לרמז לו בידיו כדי שישתוק ולא יטרידו מתפלתו ואם אינו מועיל ירחיק את עצמו ממנו ולא ידבר עמו. וכן אדם נכבד שעומד בתפלה והש"ץ ממתין עליו באמירת קדיש או קדושה והוא אינו מרוצה בכך שימתינו עליו וזה מטרידתו בתפלה מותר לו לרמז לש"ץ שיתפלל כדרכו [ש"ת]:
 
י. ערוך השולחן אורח חיים סימן קד סעיף ד
ולא רק הפסק דיבור אסור בתפלה והפסק הילוך אלא אפילו רמיזה בעלמא אסור בתפלה 
ויש מי שמתיר כשתינוק בוכה ומבלבלו בתפלתו לרמז לו בידיו שלא יבכה ואם אינו מועיל ירחיק את עצמו ממנו 
וכן העומד בתפלה ומרגיש שהש"ץ ממתין עליו מותר לו לרמז בידו שלא ימתין משום טירחא דציבורא [ש"ת] 
ואני תמה מאד על זה והרי אף בפרשה ראשונה של ק"ש אסור לרמז כמ"ש בסימן ס"ג וכ"ש בפסוק שמע ישראל וק"ו בשמ"ע דאפילו אם נאמר שהוא צורך התפלה או טירחא דציברא א"א להתיר וכ"ש לילך 
ולכן נ"ל דאסור בכל הני וכשתינוק בוכה ומבלבלו יתחזק בתפלתו ומן השמים יעזרוהו 
ומשום טירחא דציבורא יקצר ולא יאריך אבל לא להפסיק ברמזים וכל שכן בהילוך:
 
הפסק בברכות קריאת שמע
י"א. תלמוד בבלי מסכת ברכות דף יג עמוד א
/משנה/. היה קורא בתורה והגיע זמן המקרא, אם כוון לבו – יצא. בפרקים שואל מפני הכבוד ומשיב, ובאמצע – שואל מפני היראה ומשיב, דברי רבי מאיר. רבי יהודה אומר: באמצע שואל מפני היראה ומשיב מפני הכבוד, ובפרקים שואל מפני הכבוד ומשיב שלום לכל אדם. אלו הן בין – הפרקים: בין ברכה ראשונה לשניה, בין שניה לשמע, בין שמע לוהיה אם שמוע, בין והיה אם שמוע לויאמר, בין ויאמר לאמת ויציב. רבי יהודה אומר: בין ויאמר לאמת ויציב לא יפסיק. 
 
י"ב. תלמוד ירושלמי מסכת ברכות פרק ב הלכה א
עד כדון באמצע הפרשה ואפילו באמצע הפסוק ר' ירמיה מדמי (מרמז). ר' יונה משתעי (מדבר). ר' חונה רב יוסף [דברים ו ז] ודברת בם מיכן שיש לך רשות לדבר בם: 
 
י"ג. רא"ש מסכת ברכות פרק ב סימן ה
מפני היראה. פירש"י אדם שהוא מתיירא שמא יהרגנו. ולא נהירא לי(א) פשיטא (ב) שאין לך דבר שעומד בפני פיקוח נפש. ונראה דאביו ואמו ורבו חשיב מפני היראה דכתיב איש אמו ואביו תיראו ותנן מורא רבך כמורא שמים: 
י"ד.ספר החינוך פרשת ואתחנן מצוה תכ
וכן מענין המצוה מה שאמרו [שם י"ג ע"א] שאדם שואל בשלום מי שהוא חייב לכבדו ומשיב שלום לכל אדם בין הפרקים, ובאמצען שואל מפני היראה, כלומר למלכי האומות או לשרים הגדולים, ומשיב מפני הכבוד, [וי"מ יראת אביו או רבו שאדם חייב לירא מהם]. וזה כמה שלא ראינו מי שיקפיד על חבירו כלל אם לא יפסיק לו ואפילו בין הפרקים.
 
                          נספח- שני מקורות מעניינים על תינוקות ותפילה-
טיפול בתינוק בזמן התפילה
ט"ו. הערות הגרי"ש אלישיב מסכת ברכות דף לג עמוד א
"אפי' נחש כרוך על עקבו לא יפסיק". כאן מבואר היאך צריך שיתפלל דהרי פשיטא דכשתינוק בוכה ומפריע לו להתפלל דפשיטא דיכול להפסיק ולהתעסק איתו, וא"כ אי הנחש מפריע לו לכוונה פשיטא דמפסיק, רק אמרי שזה אין מפריע לו לכוונה, וקמ"ל דאסור לו להפסיק משום סכנה דבנחש ליכא סכנה. חזינן דצריך כ"כ לכוין שלא יפריע לו מה שיש כאן נחש. 
 
ט"ז. שו"ת אור לציון חלק ב פרק מה – הלכות תפילה אות כז (הרב בן ציון אבא שאול)
כז. נפל סידורו או נפלה טליתו באמצע שמונה עשרה, יכול להרימם אף באמצע הברכה, אם הדבר טורדו, ואם אינו טורדו, יניחם שם עד שיסיים תפילתו. וכן רשאי להרים תינוק בוכה אם הדבר טורדו, והוא הדין שרשאי להוציא ממחטה כדי להוציא רוק וכדומה.
 
הרב בן ציון אבא שאול מתיר להרים תינוק בוכה .ההערה של הרב אלישיב היא מתחום המוסר בכוונה הראויה לתפילה.כשיש הפרעה לתפילה פשוט לו שמותר להפסיק. אך אדם צריך להיות שקוע בתפילה באופן שהנחש (הלא ארסי) לא יורגש על ידו
קשה שלא לחשוב על השוואת הדברים לסיפור הנודע על בעל התניא והצמח צדק והתביעה לשמוע את קולו של התינוק הבוכה(אמנם,שם דובר על לימוד תורה ולא על תפילה)
שנזכה לשמוע את קול התינוק הבוכה ושבורא עולם ישמע את תפילותינו.
 ### שאלה  
  נתקלתי בסגולה שבה מדליקים נרות לכבוד הצדיק ובטרם הדלקתם אומרים שזה לכבוד הצדיק – 
האם אין בכך עבודה זרה?
והאם יש בכלל לדברים האלה משמעות?
מה התועלת בזה ומה ההלכה אומרת על זה?
 . ### תשובה  
 שלום לך,
השאלה שלך מעניינת מאד ונוגעת בכמה תחומים רוחניים, בין עולם המנהג לבין עולם המחשבה, ובהם:
משמעות של הדלקת נרות לזכר נפטר
משמעות של "זכות צדיקים" אחרי מותם
"שיתוף" בעבודת ה' של גורם מתווך, המעורר חשש מעבודה זרה
אנסה להתייחס לכולם בקצרה, כאשר צריך לזכור שיש לגביהם טווח של דעות ומנהגים במסורת היהודית ואף מחלוקות עמוקות. כמו כן,יש הרבה מקום למנהג המשפחה, למוטיבציה האישית ולכוונה הנלווית למעשה. 
לפתיחה, אבקש להעלות את שאלת הכוונה שהיא בעיני לב העניין, ולאחר מכן אתייחס בקצרה לכל היתר. 
"ומשעבדין את לבם לאביהם שבשמיים" – כיוון וכוונה 
והיה כאשר ירים משה ידו וגבר ישראל… וכי ידיו של משה עושות מלחמה או שוברות מלחמה?
אלא לומר לך – כל זמן שהיו ישראל מסתכלים כלפי מעלה  ומשעבדין את לבם לאביהם שבשמים, היו מתגברים ואם לאו – היו נופלין.
כיוצא בדבר אתה אומר – עשה לך שרף ושים אותו על נס, והיה כל הנשוך וראה אותו וחי. וכי נחש ממית או נחש מחיה? אלא בזמן שישראל מסתכלין כלפי מעלה ומשעבדין את ליבם לאביהן שבשמים – היו מתרפאים ואם לאו – היו נימוקים.
המשנה במסכת ראש השנה (ג, ז) עוסקת בנושא כוונת הלב בזמן שמיעת קול שופר, ואגב כך מתייחסת לשני סיפורים מתקופת המדבר העלולים להיראות ככישוף או עבודה זרה.  המשנה מלמדת אותנו עקרון חשוב שיכול לעזור בכל שאלה מהסוג ששאלת – לא הסמל חשוב אלא מה הכוונה וההתכווננות העומדות מאחוריו. הידיים של משה לא מכריעות במלחמה ונחש הנחושת לא מרפא, אלא שניהם משמשים מעין "חץ" סמלי, שמפנה את המבט כלפי שמייא. רק אם המתבוננים מכוונים את לבם מבעד לאמצעי, על מנת  להכיר בכוחו של הקב"ה – יתחולל הריפוי או הניצחון. לעומת זאת, אם יחשבו שהסמל הוא עצמו בעל כוחות הגנה וריפוי – יתרחש חלילה ההיפך. 
הייתי מציעה לחשוב כך גם על מנהגים שונים שהשתרשו בקהילות ישראל ועלולים להיראות לנו פוגעים בייחוד האל המוחלט, ובתוכם גם הדלקת נרות לכבודם של צדיקים. אם הכוונה שלנו בהדלקת הנרות להתחבר לתורתו ולמעשיו של הצדיק המאירים את העולם, והצדיק אינו אלא צינור שפע מהקב"ה אלינו – אזי נתעורר להידבק בקב"ה בבחינת "החי יתן אל לבו". אך אם הצדיק הופך להיות התכלית לשמה מכוונים את התפילה ובקשת הישועה – אזי יש חשש לפגם בייחוד האל. הגבול בין הכוונות לשם שמיים ולשם הצדיק עלול להיות דק, ויש להיזהר בכך. 
 
וביתר הרחבה לשאלתך על המשמעויות של המנהג להדליק נרות לצדיקים –   
נֵר ה' נִשְׁמַת אָדָם – הדלקת נרות לזכר נפטר
אור הנר היה תמיד סמל לרוחניות – כִּי נֵר מִצְוָה וְתוֹרָה אוֹר.
הדלקת נרות שבת נקשרת לערכים גבוהים של כבוד, עונג שבת ושלום-בית.   
במהלך הדורות התפתח גם החיבור בין נר לבין נשמה והמנהג להדליק נרות לזכר נפטרים. 
במשלי נאמר: "נֵר ה' נִשְׁמַת אָדָם חֹפֵשׂ כָּל חַדְרֵי בָטֶן", ובפשט הפסוק המשמעות היא שהקב"ה מחפש בתוכנו והנר שמאיר לו את הדרך הוא הנשמה. בהשראת הפסוק נוצר קשר מעניין בין הדלקת נרות לבין הנאת הנשמה וכך התפתח המנהג להדליק נרות ביום השנה לפטירת אדם קרוב. 
המשנה בברכות (ח, ו) קובעת כי אין מברכים במוצאי שבת "לא על הנר ולא על הבשמים של מתים" ומכאן נראה שכבר בתקופת חז"ל היה מנהג להדליק נרות בהלוויית המת.
השולחן ערוך (או"ח תר"י) מציין שבערב יום כיפור נהגו להדליק נרות בבית הכנסת והרמ"א מגיה שמנהג אשכנז להדליק נר נשמה לנשמת אב ואם שנפטרו.  
ניתן לפרש את מנהג נרות הנשמה בבית הכנסת לזכר מתים בשני אופנים:
על דרך הקבלה ניתן לומר כי אכן נגרמת הנאה רוחנית לנשמה מהאור, כדברי רבינו בחיי (על שמות כה):  
וידוע כי הנשמה נהנית בהדלקת הנרות והיא מתהלכת בעידוני ההוד והשמחה, ומתפשטת ומתרחבת מתוך הנאת האורה מפני שהיא חתיכת אור חצובה באור השכל, ומן הטעם הזה נמשכת אחר האור שהוא מינה אף על פי שהוא אור גופני והנשמה אור רוחני זך ופשוט… 
אך ניתן גם  להסביר זאת בצורה יותר פשוטה ומעשית, כי הבאת הנר לבית הכנסת ולבית המדרש מזכה את הרבים, בבחינת "ומי שנותנים נר למאור… עוסקים בצרכי ציבור באמונה". אם מעלים אור בבתי מדרשיות לזכרם של הנפטרים, הרי בזכותם גדל לימוד התורה בעולם. 
כך למשל כותב הרב עובדיה יוסף, לגבי הדלקת נר נשמה בחשמל: (יחווה דעת ה, ס):   
ומה טוב להתנדב עבור הדלקת מנורות החשמל של בתי המדרש שעוסקים בתורה לאור החשמל, שבזה יגרום לעילוי נשמתם של הנפטרים. ויהיו למליצי יושר עליו. כי נר מצוה ותורה אור. 
ראינו אם כן שתי גישות לתועלת שבהדלקת נר לזכר צדיק – גישה רוחנית על דרך הקבלה, וגישה ממשית להרבות אור ולימוד תורה.
צדיקים במיתתם קרויים חיים – פנייה לצדיק לאחר מותו
קיים צורך אנושי להיאחז במי שאינו עוד ולחפש דרכים להתקשר עם מה שמעבר לחיים, ובמיוחד בנוגע לדמויות מופת של חכמים ואנשי מעשה, שהיו דמויות השראה עבורנו. 
עם זאת התורה מזהירה  ש"לֹא יִמָּצֵא בְךָ … דֹרֵשׁ אֶל הַמֵּתִים" כחלק מענייני עבודה זרה וחוקות הגויים, ובתהילים מודגש כי "לֹא הַמֵּתִים יְהַלְלוּ יָהּ וְלֹא כָּל יֹרְדֵי דוּמָה", כלומר אחרי המוות אין לאדם עוד משמעות דתית. 
הגמרא בתענית (טז, ע"א) מביאה מחלוקת כיצד להתייחס ליציאה אל הקברים כחלק מההנהגות בתענית ציבור כאשר לא יורדים גשמים. דעה אחת אומרת כי אנו אכן פונים אל המתים שיבקשו עלינו רחמים, אך הדעה השניה מצביעה על התהליך הפנימי המתרחש אצל האדם החי לנוכח המפגש עם המוות שמעורר אותו לתשובה. "הרי אנו חשובין לפניך כמתים" – כלומר תכלית התענית להדגיש את ארעיות החיים ואת התלות בקב"ה. מבין שתי הדעות בתלמוד – הדעה הזו היא שמצוטטת ברמב"ם ובשו"ע  (הלכות תעניות ד, יח; או"ח תקעט, ג) 
ושוב, כמו שראינו עם נחש הנחושת וידי משה – הקברים הופכים להיות רק הסמל שיפנה את הלב לקב"ה.        
בעניין צדיקים מוזכר בירושלמי  (שקלים ב, ה) כי "אין עושין נפשות (מצבות) לצדיקים, דבריהם הן הן זכרונן", כלומר מצבת האבן היא רק תחליף לרוח, ואם הצדיקים השאירו דברי תורה בעולם – הרי הדרך הטובה ביותר לזכור ולהנציח אותם, היא להתחבר למורשת הרוחנית שלהם, ובכך הם קרויים חיים. 
בניסוח אחר מופיע הרעיון בסיום מסכת ברכות (סד, א) – "תלמידי חכמים אין להם מנוחה אפילו לעולם הבא שנאמר: ילכו מחיל אל חיל יראה אל א-להים בציון". ההליכה מחיל אל חיל היא דינמיות מתמשכת של הרוח גם לאחר המוות. התורה שלהם נוכחת בעולם ושפתותיהם דובבות בקבר. כלומר צדיקים/תלמידי חכמים לא באמת מתים במות הגוף הפיזי, כאשר תורתם נוכחת ונלמדת בעולם.
להרחבה נוספת אודות כפל הפנים ביחס לעלייה לקברי צדיקים, אני מפנה אותך לטור שכתבנו סביב האיסור לדרוש אל המתים כאן. 
אחד ואין יחיד כייחודו – חשש מ"שיתוף"
כעת נתייחס לבעיית השיתוף שעלולה להופיע בהדלקת נר לצדיק.
איסור "שיתוף" נלמד מהפסוק "זֹבֵחַ לָאֱלֹהִים יָחֳרָם בִּלְתִּי לַה' לְבַדּוֹ", כלומר אסור לעבוד לישויות אחרות מלבד האל, כדרך עמים קדמונים שעבדו במקביל למספר אלוהויות שונות. איסור זה הורחב לכל מיני שותפים זוטרים לקב"ה. 
אחד מעיקרי האמונה שניסח הרמב"ם הינו להאמין באמונה שלמה "שהבורא יתברך שמו, לו לבדו ראוי להתפלל ואין ראוי להתפלל לזולתו". הניסוח המובהק ביותר לחשש מפני ה"שיתוף", מופיע במשנה תורה, בהלכות עבודה זרה (א, ב): 
עיקר הציווי בעבודת כוכבים שלא לעבוד אחד מכל הברואים, לא מלאך ולא גלגל ולא כוכב ולא אחד מארבעה היסודות ולא אחד מכל הנבראים מהן ואע"פ שהעובד יודע שה' הוא האלהים והוא עובד הנברא הזה על דרך שעבד אנוש ואנשי דורו תחלה הרי זה עובד כוכבים… ובענין הזה צוה ואמר "השמרו לכם פן יפתה לבבכם", כלומר שלא תטעו בהרהור הלב לעבוד אלו להיות סרסור ביניכם ובין הבורא. 
לשיטת הרמב"ם כל מה שהוא נברא (שזה בעצם הכל מלבד הקב"ה) -לא יכול להיות נעבד. גם לא כתיווך, גם לא כאשר העובד יודע לכאורה שזה רק צינור לעבודת ה'. 
במהלך הדורות נקשרו מחלוקות סביב סוגיית השיתוף, גם לגבי פנייה בתפילה למלאכים (כמו למשל בשירת "שלום עליכם" – ברכוני לשלום מלאכי השלום) וגם לגבי התקשרות לצדיקים כחלק מעבודת ה'. חלק מההתנגדות הליטאית בראשית החסידות הייתה קשורה למעמדו של הצדיק ולחשש משאלת השיתוף.   
לסיכום,
מטבע האדם שהוא מחפש דרכים של קירבה נגישה אל מול האינסופי, הנשגב והרחוק. קשה לאחוז באמונה שהיא רק מופשטת, ואכן במקרים רבים "דברה תורה בלשון בני אדם" והתקבלו בעם ישראל דרכים של עבודת ה' דרך צינורות שונים. הסגולה שהזכרת היא חלק מפרקטיקות אלו בשילוב של אור נר ושם של צדיק. מי שמרגיש שסגולות אלו הן חלק מהמסורת הדתית והעולם הרוחני שלו והן מקרבות אותו לעבודת ה'  – יכול לנהוג בהן, בהמלצה לשים לב לכל הנקודות שהעלינו:
הקב"ה יחיד ואין לו כל שותפים
הנר הוא אמצעי (חץ) המכוון את מבטנו לשמיים
העלאת אור במקומות של ציבור מזכה את הרבים וכדאי לחשוב אם יש מעגלים נוספים שירוויחו מכך  
המוקד הוא במה שקורה לחיים, ואילו נוכחות המתים נועדה לעורר את לבנו לתשובה – "בַּאֲשֶׁר הוּא סוֹף כָּל הָאָדָם וְהַחַי יִתֵּן אֶל לִבּוֹ"
המשמעות של הידבקות בצדיקים היא ללמוד מדרך חייהם ותורתם.
בתפילה שנצליח להרבות אור ולהתקרב לקב"ה – כִּי נֵר מִצְוָה וְתוֹרָה אוֹר.
תמר### שאלה  
 אני משרתת מילואים ועל כל יום מילואים שאליו אני מגיעה ניתן לקבל נוסף על התגמול החזרי נסיעות בתחבצ/רכב (כמו בעבודה) לפי מה שמסמנים. כמובן שעל החזרי נסיעה ברכב פרטי משלמים הכי הרבה.
האם מותר לבקש החזרי נסיעות לפי תעריף רכב גם אם נוסעים בתחבצ/טרמפ, או שיש בכך אונאה או גזל למרות שאין דרך אכיפה אמיתית על זה?
 . ### תשובה  
 שלום,
יישר כוחך על תרומתך בשירות המילואים, ועל רצונך להתנהל ביושר מבחינה ממונית. לא תמיד קל לעצור ולברר מה עמדת ההלכה, בתחום שכבר התקבל ונעשה נורמטיבי, ובפרט שאין פיקוח ואכיפה מצד הצבא, במצב כזה נוח לנו להישאר בספק ולהשאיר ברשותנו את הכסף שהתקבל.
על פי חוקי מדינת ישראל, ישנה זכות חוקית לכל שכיר לקבל דמי נסיעות למקום עבודתו, וזה מהווה חלק משכר העבודה. הטבה זו הינה סוג של תנאי העסקה שבין המעביד והעובד על פי "נהג המדינה", ומכיוון שמשרתי המילואים הם כעין שכירים של הצבא בזמן השירות, ישנן תקנות על תשלומים שונים והחזרי הוצאות בגין שירות זה. בין היתר זכאים משרתי המילואים להחזרי הוצאות נסיעה, ולשכר עבודה.
כדי לבדוק את שאלתך, נשווה אותה למצב אחר, הדומה לה. מן התורה ישנם חיובים של האיש כלפי אשתו, ואחד מהם הוא פרנסתה: "שְׁאֵרָהּ כְּסוּתָהּ וְעֹנָתָהּ לֹא יִגְרָע" (שמות כא, י), ומתוך כך מובן, שהאיש אחראי על ההכנסות בבית, כשהאשה לא היתה ישות כלכלית עצמאית.
הגמרא (נזיר כד, ע"ב) מעלה מצב, שבו אשה "קמצה מעיסתה" ולכן הופכת לבעלים על ממון משלה, כסף זה שייך למעשה לה, ולא לבעלה, למרות הכללים "מה שקנתה אשה, קנה בעלה" (נזיר כד, ע"ב), ו"מותר מזונות לבעל" (כתובות סה, ע"ב). במקרה המדובר, כללים אלה אינם חלים והבעל אינו זוכה בעודף, כפי שמופיע בתוס' והמאירי על הדף וכן בדברי הר"ן (נדרים פח, ע"א). "שלא הוזלו המזונות, אלא קימצה ופיחתה מפיה שלא אכלה כדי שובע, דההוא מותר הוי ודאי דידה". כאן האשה הפחיתה וצמצמה את כמות אכילתה, ולכן הנותר שייך לה.
באופן שונה כתבו הטור והרמ"א (אבן העזר סימן ע ס"ג), שאף כאשר האשה הקטינה את אכילתה, שייך המותר לבעל. אולם כאן הבית יוסף מפנה לדברי רש"י (כתובות סה, ע"ב), שמדובר במזונות עודפים שנותרו לאשה לאחר אכילתה: "כגון אשה שמזונות האמורים במשנתנו עודפין לה, שאינה רעבתנית". (ולא שהאשה צמצמה את אכילתה והרעיבה עצמה). גם דגול מרבבה (אבן העזר סימן ע ס"ג) מעמיד את דברי הרמ"א במקרה שהאשה קנתה בזול, ולא שהרעיבה את עצמה, ולכן במקרים אלה, הנותר שייך לבעלה. 
כך כתבו גם המשנה למלך (אישות פי"ב, הי"ג), נודע ביהודה (תניינא קונטרס אחרון סימן פ), תשובה מאהבה (חלק א סימן פ), דגול מרבבה (אבן העזר סימן ע ס"ג), פתחי תשובה (אבן העזר סימן ע ס"ק א), חשוקי חמד (כתובות נט ע"א), שבט הלוי (חלק ו סימן רכד), אגרות משה (אבן העזר חלק א סימן קו). הסברא המשותפת לכל הפוסקים הללו יוצאת מן ההגיון הפשוט, ולפיו אם האשה קיבלה על עצמה לסבול רעב ודוחק, היא עשתה זאת למען עצמה, ולא עבור בעלה.
כך גם כאן, העובד או משרת המילואים רשאי לנסוע בטרמפ או בתחבורה ציבורית, ובכך לוותר על נוחות, לבזבז זמן ולטרוח (ואולי אף לסבול אי נעימות מסויימת) עבור שמירת הכסף לעצמו, הרי היה יכול לנסוע ברכבו הפרטי, והבחירה בידיו, ולכן אין המעסיק יכול למחות בידו על כך (מחצית השקל אורח חיים סימן שסז סק"א, שו"ת מהרש"ם חלק ט סי' קנא, שארית יעקב חלק ב סימן ס, ישכיל עבדי חלק ה – חושן משפט סימן כט). בעניין זה יכול העובד ללכת ברגל, לנסוע בתחבורה ציבורית, או להיעזר בטרמפ, ובכל המקרים הכסף שייך לו:
"הם מצד עצמם חייבים לשלם לו גם בעד נסיעתו, ואם הוא רוצה לחסוך שכר הנסיעה ולנסוע ברגל, זה ענינו, ופשוט, שלא יכולים להגיד לו מכיון שלא שילמת שכר נסיעה, אין אנו צריכים לשלם לך בעד הנסיעה. .. זה שמזלזל בעצמו ומוותר על כבודו, לנסוע בטרמפ, הרי זה כאילו קונה זלזול זה בשכר הנסיעה שמקבל, והרי הוא בבחינת נוסע ברגל, שחייבים לשלם לו שכר נסיעתו כאמור" (ישכיל עבדי חלק ה חושן משפט סימן כט)
לכן את יכולה לקבל את החזר הנסיעות ברכב פרטי, אף אם אינך משתמשת בו לצורך הנסיעה למילואים.
עידית
 
*הערה:### שאלה  
 שלום רב אני כלה ואני מסתרקת רק פעם בכמה חודשים מפני שהסירוק הורס לי את התלתלים, האם ההלכה מחייבת סירוק לפני המקווה?
 . ### תשובה  
 ראשית כל מזל טוב גדול.
מברכת אותך בבית מלא שמחה, אהבה וששכינה תשרה בניכם!
 
לגבי סירוק לפני טבילה-
שיער הגוף נחשב לענייני חציצה כמו שאר הגוף ולכן יש למנוע מקשרים ולכלוכים להיות על השיער. 
וכך אכן נפסק להלכה בשולחן ערוך (יו"ד, סימן קצ"ט): "ולסרוק שיער ראשה יפה במסרק שלא תהיינה שערותיה נדבקות זו בזו".
אין חובה להסתרק דווקא במסרק אבל יש חובה להסתרק כדי לוודא שאין קשרים בשיער, כפי שנפסק בשולחן ערוך בסימן שקודם לו (יו"ד סימן קצח סעיף ה): "ושערה אחת שנקשרה- חוצצת".
נראה כי כשיש קשר בשערה אחת יש חשש שהמים לא יגיעו לכל השערה ובטבילה יש צורך שהמים יגיעו לכל חלקי הגוף והשיער.
אמנם פסיקה זו לגבי קשר בשערה אחת היא בתנאי שהאישה בדר"כ מקפידה שלא יהיו קשרים בשערה, אבל פסקו  מן האחרונים (ש"ך) שאם רוב הנשים מקפידות שלא יהיו קשרים בשערותיהן אז זה נחשב לחציצה לכולן. כיום זהו המצב, נשים אכן מקפידות על החזקת שיערן מסודר וללא הרבה קשרים. 
לגבי המקרה שלך, מכיוון שאת כן נוהגת אחת לכמה חודשים לסרק את השיער, נראה נכון שתסרקי את שערותיך רק פעם בחודש, רגע לפני הטבילה (אם יש אפשרות). ודאי שאין קשרים בשערות ואח"כ תטבלי.
אני יודעת שאכן לא פשוט להתרגל לכל פרטי הלכות טבילה וחציצה. בהתחלה יש הרגשה מוזרה אבל בע"ה אני מאמינה ומקווה שתמצאי את הדרך להסתדר עם פרטי הלכות חציצה וטבילה.
בהצלחה!
שיהיה בהצלחה רבה בבניית הבית, הקשר בניכם ובכלל.### שאלה  
 שלום,
קשה לי מאוד עם צומות לא פיזית, אלה פסיכולוגית, יש לי הפרעת אכילה שמתבטאת בחרדה מתחושת רעב.
לרוב אני מעבירה צומות בשינה או בצפייה בסרטים שמורידים לי את הרמה הרוחנית (מרגישה ממש את ההשפעה השלילית של זה עלי, ובעיקר מרגישה רע עם עצמי תוך כדי ואחרי, מעין טעם רע כזה ותחושת ריקנות אחרי הסרטים) אבל עוזרים לי להעביר את הצום במהירות ובקלות.
הייתי רוצה להעביר את הצום בצורה משמעותית יותר, להצליח להתאבל על חיסרון נוכחות ה' הפיזית בעולם…
האם יש המלצות בשבילי? האם יש עדיפות למה הכי פחות רע?
עדיף למשל להעביר את הצום בעבודה במשרד? על פני לישון כל הצום ושינה עדיפה על צפיה בסרטים שפוגמים בנפש?
 . ### תשובה  
 שלום לך יקרה, 
תודה על השיתוף, אני שומעת שיש לך התמודדות לא פשוטה ובכל אופן את לא רוצה לוותר וחשוב לך לחוות את ט' באב בצורה משמעותית.
קודם כל, הזכרת שיש לך הפרעת אכילה ואיני יודעת אם זו הפרעה מאובחנת ואם את מלווה על ידי אשת טיפול. אם כן, חשוב להתייעץ איתה ולהבין אם יש סיבה בריאותית שבגינה צום יכול להזיק לך (פיזית או נפשית) או האם יש השפעות אחרות כלשהן עליך. לאחר התייעצות את מוזמנת לחזור אלי כדי לבחון את חובתך או אי-חובתך לצום. 
המשך הדברים שלי מתייחסים למקרה שהצום אינו מזיק לך אלא רק נמצא ברובד של קושי גדול. 
הצום כשלעצמו חשוב ובמצב האידיאלי נכון להקדיש את היום הזה לעיסוק באבל על חורבן הבית. אך המצב האידיאלי הזה הוא לא אפשרי להרבה אנשים שמתקשים לצום, ולכן יש מקום גם למצוא דרכים להסיח ממנו את הדעת באופנים שונים. 
האפשרות העדיפה, אם היא רלוונטית אליך במצב שלך, היא להסיח את הדעת בתכנים הקשורים למהות היום. ישנם מספר ימי עיון ברשת שאפשר להצטרף אליהם (אשלח לך המלצות שקיבלתי), אפשר לראות סרטים או שיעורים ברשת הקשורים לט' באב או לשואה, ניתן לקבוע חברותא וללמוד יחד אגדות חורבן או דיני אבלות. 
במידה והצעות אלו לא נותנות לך מענה אפשר לעסוק בדברים אחרים. ביקשת שאדרג אותם לפי סדר חשיבות אך אין סדר מסויים חוץ מהמלצה שלא לראות סרטים "סתמיים" אשר לדברייך משאירים אותך עם תחושת ריקנות והשפעה שלילית. מספר אפשרויות, אשר העלית בעצמך, הם למשל להפיג את החרדה על ידי שינה, לקרוא ספרים שמסיחים את הדעת (לא ספרים של לימוד תורה אשר משמחות את הלב) ועבודה. 
לגבי עבודה חז"ל לימדו שאין הברכה שורה בעבודה שנעשתה בט' באב, אך השו"ע גם ממשיך וכותב שבמקרה של "דבר האבד" (הפסד כספי או פיטורין וכו') ניתן לעבוד. מכאן אפשר להשליך שגם במקרה של הפסד מסוג אחר (למשל חרדה או שבירת הצום) או צורך גדול – ניתן לעבוד. 
ביחס לכל ההצעות הללו, מן הראוי להשתדל עד חצות היום לעסוק במהות היום (שוב, רק אם זה אפשרי לך לפי מצבך הנפשי והפיזי) ולאחר מכן יש יותר מקום להקל באבלות כגון לעבוד ולעסוק בדברים אחרים. אך שוב אדגיש שבמקרה שהצום משפיע עליך לרעה דברים אלו מותרים גם לפני חצות היום. 
אם לא מתאפשר לך להקדיש את היום לעיסוק במשמעות היום אני ממליצה לך להשקיע את השעות הבאות ערב הצום לקרוא וללמוד על החורבן כדי שתיכנסי ליום הזה באופן משמעותי. אפשר גם לאחר הצום לעסוק בתכני היום, הרי שריפת המקדש נמשכה עד חצות היום העשירי באב (ולכן חלק ממנהגי האבלות ממשיכים עד אז) אך כדאי גם לעסוק בעניין הנחמה על החורבן ולא רק בחורבן עצמו כמו שעושים עד חצות היום בט' באב . 
אני מאחלת לך בריאות וכוחות ושתזכי להתאבל על ירושלים ובכך גם לזכות לראות בבניינה. 
בברכה, 
רחל
 
מקורות
החולה פטור מן הצום כיוון שחכמים לא גזרו את הצום על מי שחולה:
שולחן ערוך תקנד 
ו חַיָּה כָּל שְׁלֹשִׁים יוֹם, וְכֵן חוֹלֶה שֶׁהוּא צָרִיךְ לֶאֱכֹל, אֵין צָרִיךְ אֹמֶד אֶלָּא מַאֲכִילִין אוֹתוֹ מִיָּד, דְּבִמְקוֹם חֹלִי לֹא גָּזְרוּ רַבָּנָן. 
הגה: וּמִיהוּ נוֹהֲגִין לְהִתְעַנּוֹת כָּל זְמַן שֶׁאֵין לָהֶם צַעַר גָּדוֹל שֶׁהָיָה לָחוּשׁ לְסַכָּנָה, וְהַמֵּקֵל לֹא הִפְסִיד.
 
עבודה בתשעה באב וההקלה באבלות לאחר חצות היום
הסיבה שלא לעבוד בתשעה באב היא כדי לא להסיח את הדעת מהאבלות על החורבן. אך במקרה של "דבר האבד" מותר לעבוד. השולחן ערוך מתייחס למנהג המקום וכיום המנהג הוא כדברי הרמ"א שלא לעבוד עד חצות היום. הוא מוסיף שמלאכות שאין בהם "שיהוי", כלומר טרדה ואינם מסיחים את הדעת, ניתן לעשות גם קודם לחצות היום. 
בחצות היום של תשעה באב מקילים מעט באבלות של יום זה. זה בא לידי ביטוי בכך שמותר לקום לשבת על כסאות רגילים במקום על הרצפה או כסאות נמוכים, מפסיקים לומר קינות וגברים מניחים תפילין במנחה. ההסבר לכך הוא שהשיא של החורבן היה באמצע, או לקראת סוף, תשעה באב והלב עדיין לא פנוי לקבל נחמה כל עוד הבית עומד על תילו ודווקא בזמן הקשה ביותר של השריפה אנחנו הכי זקוקים לנחמה.
שולחן ערוך סימן תקנד
כב מָקוֹם שֶׁנָּהֲגוּ לַעֲשׂוֹת מְלָאכָה בְּט' בְּאָב, עוֹשִׂין; בְּמָקוֹם שֶׁנָּהֲגוּ שֶׁלֹּא לַעֲשׂוֹת, אֵין עוֹשִׂין; וּבְכָל מָקוֹם תַּלְמִידֵי חֲכָמִים בְּטֵלִים, וְכָל הָרוֹצֶה לַעֲשׂוֹת עַצְמוֹ תַּלְמִיד חָכָם לְעִנְיָן זֶה עוֹשֶׂה… 
הגה: וְלֹא נָהֲגוּ בְּאִסּוּר מְלָאכָה כִּי אִם עַד חֲצוֹת. וְנָהֲגוּ לְהַחְמִיר עַד חֲצוֹת בְּכָל מְלָאכָה שֶׁיֵּשׁ בָּהּ שִׁהוּי קְצָת, אֲפִלּוּ מַעֲשֵׂה הֶדְיוֹט; אֲבָל דָּבָר שֶׁאֵין בָּהּ שִׁהוּי, כְּגוֹן הַדְלָקַת נֵרוֹת אוֹ קְשִׁירָה וְכַדּוֹמֶה, מֻתֶּרֶת. וְלַחְלֹב הַפָּרוֹת טוֹב לַעֲשׂוֹת עַל יְדֵי עַכּוּ"ם, אִם אֶפְשָׁרבְּעַכּוּ"ם
באר היטב – אין עושין. כדי שלא יסיחו דעתן מהאבילות ומטעם זה גם בלילה אסור במלאכ' דהא גם בלילה מחויב להתאבל 
כג וּמְלֶאכֶת דָּבָר הָאָבֵד מֻתָּר, כְּדֶרֶךְ שֶׁאָמְרוּ בְּחֻלּוֹ שֶׁל מוֹעֵד.
כד כָּל הָעוֹשֶׂה מְלָאכָה בְּתִשְׁעָה בְּאָב, אֵינוֹ רוֹאֶה סִימַן בְּרָכָה מֵאוֹתָהּ מְלָאכָה.### שאלה  
 שלום,
האם ישנה בעייתיות שאישה תעביר שיעור תורה בפני גברים?
קיימים הבדלים בין פורומים מסוימים של אנשים/תפיסות העולם הדתיות שלהם?
מה הבעיות העלולות להתעורר?
תודה רבה
 . ### תשובה  
 שלום לך,
שאלתך היא שאלה חשובה שנוגעת בתפר של התנהלות במרחבי הקודש לעומת התנהלות בחיים הכלליים ונובעת מהשינויים המשמעותיים שעברו על מעמדן של נשים במאות האחרונות שכוללות בין השאר צמא גדול ללימוד תורה שניתן לו מענה במסגרות רבות שהוקמו בעשורים האחרונים וכתוצאה מכך לקיחת חלק משמעותי בעולם לימוד התורה לבני הקהילה ולבני הדור הבא.
לשאלתך, אין בעיה שאשה תעביר שעור תורה בפני גברים. קיימים מעט מאד מקורות בנושא אם בכלל, ורובם מהדור-שניים האחרונים, שמהם עולה בבירור שאין מדובר באיסור הלכתי. רוב ככל הטיעונים אינם מתבססים על עולם ההלכה אלא על עולם הנורמות והערכים הדתיים. יש לשאול האם אפשר לשנות ממה שהיה מקובל בקהילה מדורי דורות? בנוסף, דיון שולי בשאלה האם קול דיבורה של אשה נחשב "קול באשה ערוה"?
ובמיוחד, על ציר השאלה: מהו מקומן של נשים בקהילות שלנו? בכל שאר תחומי החיים ישנו עירוב בין המינים וישנן נשים בקהילה שהן תלמידות חכמים, אחרות לומדות תורה בזמנן הפנוי, ואחרות שבכל תחומי החיים האחרים מכהנות במקצועות ותפקידים מובילים שבהם הן נושאות הרצאות ושיעורים, לעיתים גם בפני חברי הקהילה. נראה שבמציאות כזאת, ברור שאין סיבה לאסור על נשים למסור שיעור בקרב חברי הקהילה.
להיפך, מניעת הדבר ומאבק נגדו תהווה מסר ברור ושלילי לנשים וכן לנערות והילדות בקהילה שאין להן מקום בעולם התורה מה שעלול להוביל לאדישות וחוסר עניין בחיי תורה ומצוות או במקרים חמורים יותר לעזיבת הדת כליל. ראוי בקהילותינו שנעודד מעורבות רבה ככל האפשר של הנשים בחיי התורה והמצוות של הקהילה כולל הצבת דמויות לחיקוי מקרב נשות הקהילה בין השאר באמצעות העברת שעורים. בנוסף, לא כדאי להגביל את העברת שעורים אלו רק לנשים הלמדניות. שכן גם גברים, שעוסקים במקצועות חופשיים מעבירים פעמים רבות בקהילותיהם שעורי תורה וזו הדרך שלהם להתמיד בלימוד תורה לצד עיסוקיהם האחרים וכך צריך לעודד גם את הנשים לעשות.
כל הנ"ל, איננו סותר את החשיבות של הקהילה לדאוג ליצירת מרחב לימוד תורה שכשהוא מעורב הוא דואג להתנהל בצניעות וללא קלות ראש.
עיקר ההקשר במקורות שמצאתי, הוא שיעור של אשה או דבר תורה של אשה בתוך בית הכנסת, ומכלל הדברים עולה שלמרות המחלקות הקיימות בעניין זה בתוך בית הכנסת, אין איסור בדבר מחוצה לו.
למעשה, בבתי כנסת רבים, נשים אומרות דבר תורה לאחר התפילה. ישנה גם אפשרות, שדבר התורה או השעור יאמר מתוך עזרת הנשים (דבר זה תלוי בין השאר בסידור בית הכנסת והמבנה שלו. אינו דומה עזרת נשים לצד או מאחורי עזרת הגברים לעומת עזרת נשים הנמצאת בקומה השניה).
הרב משה פיינשטיין מהווה את אחד המקורות לדיון, אך לצערנו כתב את הדברים בקיצור נמרץ בתשובה לשאלה שקיבל, ועקב העומס שהיה בו לא פירט את הטעמים והסיבות לשיטתו זו. הוא מתיר לאשה לתת שעור תורה בפני גברים, אך מסייג שיש לעשות זאת בבית פרטי ולא בבית כנסת וגם שהשעור יעשה באקראי.
שו"ת אגרות משה אורח חיים חלק ה סימן יב
ומשום שמחמת טרדותי המרובות, קשה לפני לכתוב באריכות, לכן אשיב בקיצור…
ג. אם מותר לאשה להגיד שיעור בבית הכנסת
שאלת אם מותר להניח לאשה להגיד שיעור, בבית כנסת או בית מדרש שלא בשעת התפילה. כגון שבליל שבת נהוג שאיזה בעל הבית נותן שיעור בבית המדרש בפרשת השבוע ובאים לשמוע אנשים ונשים, אם מותרת אשה ליתן השיעור.
ונראה שעצם מה שיושבים השומעים בתערובות הוא חיסרון גדול, אבל לא אכנס לדון בנידון זה למעשה. ועצם הגדת השיעור על ידי אשה מותר, אם הוא באקראי בלבד. וצריך להזהירה שתשב בדווקא בעת אמירת השיעור, שיהיה באופן צנוע יותר. כמו כן יש לעשות זאת בבית פרטי דווקא, ולא בבית כנסת או בית מדרש.
הרב ליכטנשטיין זצ"ל לא אפשר לאשה לשאת דבר תורה מיד לאחר התפילה, בנו, הרב משה ליכטנשטיין משער שהסיבה היתה כדי ליצור הפרדה בין בית תפילה וההפרדה הדרושה בה לעומת בית מדרש שם הקודים הם אחרים. כך עולה גם מרוח הדברים במקורות נוספים שראיתי. כלומר, אין איסור בעצם שמיעת שיעור מאישה, אלא רצון לשמור על המרחב של תפילה בהפרדה מגדרית. ולכן לאחר התפילה, חלק מהרבנים התירו. בייחוד אם ישנם כמה דקות של ארגון מחדש של הישיבה בסוף התפילה לקראת השיעור, מה שמעיד על גבול ברור בין שלב לימוד התורה לשלב התפילה שקדם לו.
אחד הטיעונים שמוזכרים כנגד שמיעת שעור של אשה, הוא איסור קול באשה ערווה. איסור זה מופיע בתלמוד הבבלי והתפרש כעוסק בשמיעת קול שיר וזמר ולא עוסק בקול דיבור של אשה. וגם בתוך איסור זה, ישנם המסייגים ומתירים בעניין של שירי קודש. מעניין לראות בהקשר זה את דבריו של הרב עובדיה יוסף שכותב בצורה מפורשת, ששמיעת קול אשה קוראת בטעמי המקרה בתורה, איננו בגדר קול באשה ערוה.
שו"ת יביע אומר חלק ט- או"ח סימן קח
…וש"מ [=ושמע מינה] שאין בזה משום קול באשה ערוה אע"פ [=אף על פי] שהיא קוראת בטעמי המקרא (שהרי בזמן חכמי התלמוד כל מי שהיה עולה לס"ת היה קורא בתורה בעצמו), ודלא כמי שכתב למנוע קריאת מגילה ע"י אשה מטעם קול באשה ערוה, דליתא.
לעומתו שבט הלוי קובע במפורש שגם קול דיבור של אשה אסור, ואף אסור שאילת שלום.
שו"ת שבט הלוי חלק ג סימן יד
קבלתי קונטרסו הנפלא בענין קול באשה ערוה, ובאמת אין מה להוסיף כי הכל מתוקן שם לתעודה בענין אשה נואמת ברבים לפני אנשים אשר כ"ת [=כבוד תורתו] החמיר בה ויסודתו בהררי קדש בטוטו"ד [=בטוב טעם ודעת].
מכ"מ [=מכל מקום] בנאומים, בפרט שלא בעניני מצוה, כיון דבמשך נאומה דרכה להנעים קולה ולהחניף השומעים כידוע, לכאורה הצדק עם כ"ת דלא גרע מהשבת שלום בעלמא דאסור.
כלומר – בחברה שבה שבט הלוי חי, ישנה הפרדה מגדרית ברורה בהתנהלות אף בחיי היומיום בין גברים לנשים. כיוון שהזכרנו בדברינו את חשיבות ההקשר התרבותי, חברתי וקהילתי לעניין שעור תורה של נשים בפני גברים. בקהילות שחיות על פי אמות המידה של שבט הלוי כנראה שלא יתאפשר לאשה לומר שעור בפני גברים. (אני כותבת את הדברים האלו בהסתייגות, כיוון שאינני חיה בקהילה כזאת וגם אינני מסתובבת במעגלים אלו. ייתכן והמציאות בפועל שונה).
דוגמא נוספת לאופי החברתי והלא הלכתי של הדברים אפשר לקרוא בשו"ת דבר חברון של הרב דב ליאור.
שו"ת דבר חברון או"ח  סי' סט:
האם מותר וראוי לבת ישראל צנועה וירא"ש [=ויראת שמים] להופיע על הבמה ולקרוא קטעים בפני גברים ללא שירה ו/או ריקוד?
מצד הדין הפשוט אין בזה איסור שזה קרוב לדבר המקובל בחברה, שאשה מדברת עם גברים (הע': עי' משנ"ב עה סק"ז שאסור רק דרך הסתכלות ולא דרך ראיה בעלמא), אלא היות שמתוך מכתבך הבינותי שאין את מחפשת היתרים לכן נראה לענ"ד שמן הראוי שבת שיש בה צניעות וירא"ש אמיתי תימנע מלהופיע בפני גברים. ההסבר לכך הוא שאין זה דומה ממש לדיבורים רגילים, כי בת שעומדת על הבמה וקוראת, ממקדת את ההסתכלות עליה וזה יכול אולי להביא להרהורים אצל אנשים מסויימים.
לסיכום, אין איסור הלכתי לאשה להעביר שיעור בפני גברים. והדבר תלוי בעיקר בנורמות והקודים החברתיים של הקהילה שבה היא פועלת.
בתפילה, שכל קהילה תשכיל למצוא את הדרך המתאימה לה לאפשר לנשים שבה להיות חלק מעולם לימוד התורה בקהילה.
שירה
 
לקריאה נוספת:
באנגלית באתר דרכיה 
תשובה שנכתבה בנושא דבר תורה או שעור של אשה בבית הכנסת של הרב בני הולצמן בפייסבוק בית הלל
 ### שאלה  
 שלום
בתור אשכנזיה מותר לי להשתמש בכלי זכוכית של המשרד?
זה משנה אם זה קר או חם? שימוש חד פעמי במקרה הצורך או בקביעות?
ולעניין שימוש במיקרוגל שנחשב נקי – האם חייב 2 כיסויים?
ואם המכסה עף בזמן החימום בגלל האדים שיצרו לחץ או שהשקית נקרעה/ התפוצצה בשל לחץ האדים בזמן החימום.. אסור לאכול את האוכל וצריך לזרוק אותו?
במידה שלא.. האם מותר לעשות את זה גם בידיעה שזה יכול לקרות? זה משנה אם זה בדיעבד או לכתחילה?
תודה רבה מראש..
זכות גדולה שקיים האתר שלכם, אשריכם על זיכוי הרבים!
 
 
הרחבה נוספת, לפי הרב י"צ רימון, באתר "סולמות":
כיצד נוהגים האשכנזים לגבי כלי זכוכית? ביחס לפסח כתב הרמ”א (שולחן ערוך, או”ח תנ”א, כו) שנוהגים שלא מכשירים כלי זכוכית מחמץ לפסח: "ויש מחמירים ואומרים דכלי זכוכית אפילו הגעלה לא מהני להו, וכן המנהג באשכנז ובמדינות אלו". הרמ"א אינו מעיר כך על ההיתר של שולחן ערוך שכלי זכוכית אינם צריכים הכשרה בין בשר וחלב. ועל כך נחלקו הפוסקים.
הרב עובדיה יוסף מדייק שכוונת הרמ"א להסכים עם שולחן ערוך והוא מקל בעניין בשר וחלב שמותר להשתמש בכלי זכוכית ללא כל הכשר (שו”ת יביע אומר, ח”ד, או”ח, סימן מ”א, אות ו).
אולם טענה זו אינה מוסכמת, וייתכן שהרמ”א לא הגיה כי סמך על מה שכתב כבר בהלכות פסח.פוסקים אשכנזים רבים נקטו בדרך ביניים: אמנם אין להשתמש בכלי זכוכית לבשר ולחלב ללא הכשרה, אך פסיקת הרמ”א שכלי זכוכית הם ככלי חרס וכלל לא ניתן להכשירם נאמרה רק לגבי פסח, בעוד בשאר השנה יש להתייחס לכלי זכוכית ככלי מתכות. כלומר, כלי זכוכית בולעים, ולכן לא משתמשים באותו כלי לבשר ולחלב, אבל מאידך, הגעלה מועילה להם וניתן להכשיר את כלי הזכוכית על ידי הגעלה. כדרך זו נוהגים גם חלק מהספרדים, הסוברים שכלי זכוכית הם ככלי מתכות ואין להשתמש בהם לבשר ולחלב ללא הגעלה (שו”ת רב פעלים, ח”ג, או”ח, סימן כ”ט; הרח”ד, מקור חיים השלם, ח”ד, קפו, אות מ).
למעשה המנהג הרווח אצל האשכנזים הוא שלא משתמשים בכלי זכוכית לבשר ולחלב רותחים (פעם בנוזל חלבי ופעם בנוזל בשרי) בלי הגעלה. מאידך, ניתן להכשיר בהגעלה כלי זכוכית שנטרפו או לשנותם מבשר לחלב. כאשר עושים הגעלה לכלי זכוכית, יש להיזהר שלא לשים את הכלים במים קרים מיד אחרי ההגעלה כדי שלא יתפוצצו.
עם זאת, מי שמתארח בבית הוריו, והם מקילים להשתמש בכלי זכוכית לבשר וחלב רותחים בלי הגעלה, וכן אשכנזי המתארח אצל ספרדים הנוהגים להקל, רשאי להשתמש בכוסות.
 
שימוש במיקרוגל, הרחבה באתר רבני צהר
שימוש לכתחילה – במיקרוגל ביתי
במכשיר מיקרוגל מותר להשתמש לבשר ולחלב בתנאי שהמאכל, או הבשרי או החלבי, יהיה סגור ומכוסה בכלי בקביעות בזמן החימום או הבישול . במידה ומשתמשים במיקרוגל בקביעות בצורה שבה גם מאכלי הבשר וגם מאכלי החלב מכוסים, הרי שמאכל פרווה שיתבשל במיקרוגל אפילו כשהוא מגולה, יהיה מותר באכילה גם עם בשר וגם עם חלב (יו"ד קח א,ב,).
מיקרוגל שמשתמשים בו לחימום או בישול של מאכלי בשר גלויים ורוצים לחמם בו מאכלי חלב גלויים, צריך להכשירו. ההכשרה נעשית לאחר המתנה של  24 שעות בין שתי פעולות הבישול וכן ע"י הרתחת מים חמים בתוכו. כך גם מכשירים מיקרוגל שנטרף בשוגג. (ע"פ שו"ע יו"ד צב ח וקח א וכן הם הוראות המכון המדעי טכנולוגי להלכה בירושלים).
את צלחת הזכוכית של המיקרוגל צריך להכשיר בנפרד, במקרה והניחו עליה ישירות את הבשר או החלב או המאכל הטרף. הכשרת כלי זכוכית שנויה במחלוקת הפוסקים. יש אומרים שזכוכית איננה בולעת כלל ולכן אין צורך להכשירה אלא רק לשטוף אותה במים וסבון היטב. כך גם פוסק השולחן ערוך וזה מנהג הספרדים.
למנהג האשכנזים ניתן להכשיר את צלחת הזכוכית ע"י הגעלה ברותחים כאשר אין אפשרות אחרת, לדוגמא: משום שלא ניתן לקנות צלחת חדשה או מפני שהיא יקרה. (מנחת יצחק א פו,  ציץ אליעזר ח כ"א. סידור פסח כהלכתו בשם הגרי"ש אלישיב שליט"א)    
יש סוברים שהאדים היוצאים מהמאכלים במיקרוגל אינם מתעבים לרמה כזו שיכולים לתת טעם, ולכן אין צורך להפריד בין בשר לחלב (שיח נחום מח; מגדל צופים ד, לא; הרב הלברשטאם). מנגד יש סוברים שאסור להשתמש באותו מיקרוגל לבשר ולחלב, שכן יש לחשוש שהזיעה ששם מכילה טעמים, ויש לחשוש שלא יכסו את המאכלים כנדרש למניעת זיעה או גלישה של המאכלים הואיל ומשתמשים בו תדיר (ריש"א כמובא בשבות יצחק ח"ו פ"ה). בדיעבד אם חיממו בלא כיסוי כנדרש, המאכל כשר.
שימוש במיקרוגל בדיעבד – במקום עבודה, בחדרי ארוח וכו'
במקומות ציבור, שנמצאים בהם גם אנשים שאינם שומרי כשרות ולפעמים אף אנשים שאינם יהודים, יש איסור להשתמש במכשיר מיקרוגל כאשר המאכל מונח ישירות על גבי הצלחת (אף שעשויה מזכוכית), היות שיש להניח שחומם שם נבלות וטריפות ומכשיר זה נטרף כתוצאה מהאדים שהתפשטו בתוכו.
 אולם, מותר להשתמש במיקרוגל זה כאשר המאכל מכוסה בקופסא שנסגרת בצורה הרמטית. ואין להשתמש באותה קופסא גם לחימום מאכלי בשר וגם למאכלי חלב.
 ולכתחילה אין להשתמש בשקית ניילון אחת, לפי שבדרך הטבע האדים יוצאים דרך השקית החוצה. ודין זה נאמר אף במקומות העבודה, כאשר אחד העובדים לא מקפיד על כשרות המזון.
 בדיעבד, כאשר מדובר על שימוש במיקרוגל במקום העבודה או בחדרי אירוח (צימרים) ואין אפשרות להכשיר את המיקרוגל לפני השימוש (כי אין אפשרות להמתין  24 שעות), ניתן להכשירו גם ע"י מים בתוספת חומר שטעמו פגום.  אם האדם חושש להשתמש בחומרים שכאלה משום שהם עלולים לפגוע במיקרוגל (בפרט במיקרוגל שאינו שלו), הרי שאין צורך להכשיר את המיקרוגל וניתן להשתמש בו שימוש זמני, גם אם הוא טרף, וכל זה כאשר מכניסים את המאכלים כשהם סגורים הרמטית בקופסה. כך  אין חשש שהמאכל יבלע מאדי המאכלים שאינם כשרים או מחתיכות מאכל שנדבקו לתקרת המיקרוגל או לקירותיו.
בדרך כלל אסור להשתמש בכלי טרף אפילו לשימוש ללא בישול, אפילו בשימוש קר שאינו בולע מהכלי הטרף, מחשש שמא ישכח ויבשל בו. אולם שימוש ארעי בשעת הדחק הותר כל עוד אין אפשרות אחרת והשימוש נעשה בתנאים ובצורה שלא תטריף את המאכל ( שו"ע או"ח תנ"א ב ובמשנה ברורה ט"ז). 
  
 . ### תשובה  
 שלום רב לך,
באשר לשימוש בכלי הזכוכית של המשרד –
אם הכלים שמשו לבישול מאכל לא כשר, למנהג האשכנזים – אין להשתמש בהם בחם, ואפשר להשתמש בהם לדבר קר. 
אם מדובר בכוסות זכוכית וכדו', שהשימוש בהם בחם הוא לשתיה ולא לבישול, מותר להשתמש בהם גם למשקה חם.
 ובאשר לשימוש במיקרוגל – 
במכשיר מיקרוגל מותר להשתמש לבשר ולחלב בתנאי שהמאכל, או הבשרי או החלבי, יהיה סגור הרמטית ומכוסה בכלי בקביעות בזמן החימום או הבישול או אם המיקרוגל נוקה היטב ועבר הכשרה.
כאשר מדובר על שימוש במיקרוגל במקום העבודה, (וכך גם בחדרי אירוח – צימרים), ניתן להכשירו ע"י ניקיון חלל המיקרוגל והרתחת מים שמוסיפים להם סבון כלים שטעמו פגום.  אם את חושש משימוש בחומרים כאלה משום שהם עלולים לפגוע במיקרוגל, אין צורך להכשיר את המיקרוגל וניתן להשתמש בו שימוש זמני, גם אם הוא טרף, כאשר מכניסים את המאכלים כשהם סגורים או מכוסים במכסה מיקרוגל, ולכתחילה בשתי שקיות ניילון, כדי למנוע יציאת האדים, ואז אין חשש שהמאכל יבלע מאדי המאכלים שאינם כשרים שהיו בו קודם.
 יש לשים לב לשני דברים: האחד, לא להניח את המאכלים ישירות על צלחת המיקרוגל, והשני – הכיסוי.  
ואף אם יוצאים אדים דרך החרירים הקטנים שבמכסים המיועדים למיקרוגל, אין בכוח הזיעה היוצאת מהם להצטבר על דפנות המיקרוגל ותקרתו ולתת בו טעם, וקל וחומר שאין בכוחם להוציא טעם שאולי נבלע בדפנות המיקרוגל ולהכניסו למאכל שמתחמם.
לכן אין צורך לזרוק את המאכל אם יצאו אדים.
 רחל
 
הרחבה:
 לעניין כלי זכוכית
ישנה מחלוקת עקרונית האם זכוכית בולעת ופולטת או לא. לשיטת מרן בשו"ע זכוכית אינה בולעת או פולטת ולכן אפשר להסתפק בסט אחד של כלים לבשר חלב וג"כ לפסח.
לשיטת הפוסקים האשכנזים והבן איש חי , זכוכית בולעת. משמעות הדבר היא שאין להשתמש בכלי זכוכית שהיה בו בשר לא כשר רותח, כאשר השימוש לדבר חם.
אבל אם השימוש בקר, וכן אם לא השתמשו בכלי לדבר לא כשר – אפשר להשתמש בו.
לכן אפשר להשתמש בכוסות זכוכית במשרד ששתו בהן משקה חם.
ואפשר להשתמש בהם לכל דבר קר. (הרב דב ליאור, מספר תשובות מאתר "ישיבה").
 
הרחבה נוספת, לפי הרב י"צ רימון, באתר "סולמות":
כיצד נוהגים האשכנזים לגבי כלי זכוכית? ביחס לפסח כתב הרמ”א (שולחן ערוך, או”ח תנ”א, כו) שנוהגים שלא מכשירים כלי זכוכית מחמץ לפסח: "ויש מחמירים ואומרים דכלי זכוכית אפילו הגעלה לא מהני להו, וכן המנהג באשכנז ובמדינות אלו". הרמ"א אינו מעיר כך על ההיתר של שולחן ערוך שכלי זכוכית אינם צריכים הכשרה בין בשר וחלב. ועל כך נחלקו הפוסקים.
הרב עובדיה יוסף מדייק שכוונת הרמ"א להסכים עם שולחן ערוך והוא מקל בעניין בשר וחלב שמותר להשתמש בכלי זכוכית ללא כל הכשר (שו”ת יביע אומר, ח”ד, או”ח, סימן מ”א, אות ו).
אולם טענה זו אינה מוסכמת, וייתכן שהרמ”א לא הגיה כי סמך על מה שכתב כבר בהלכות פסח.פוסקים אשכנזים רבים נקטו בדרך ביניים: אמנם אין להשתמש בכלי זכוכית לבשר ולחלב ללא הכשרה, אך פסיקת הרמ”א שכלי זכוכית הם ככלי חרס וכלל לא ניתן להכשירם נאמרה רק לגבי פסח, בעוד בשאר השנה יש להתייחס לכלי זכוכית ככלי מתכות. כלומר, כלי זכוכית בולעים, ולכן לא משתמשים באותו כלי לבשר ולחלב, אבל מאידך, הגעלה מועילה להם וניתן להכשיר את כלי הזכוכית על ידי הגעלה. כדרך זו נוהגים גם חלק מהספרדים, הסוברים שכלי זכוכית הם ככלי מתכות ואין להשתמש בהם לבשר ולחלב ללא הגעלה (שו”ת רב פעלים, ח”ג, או”ח, סימן כ”ט; הרח”ד, מקור חיים השלם, ח”ד, קפו, אות מ).
למעשה המנהג הרווח אצל האשכנזים הוא שלא משתמשים בכלי זכוכית לבשר ולחלב רותחים (פעם בנוזל חלבי ופעם בנוזל בשרי) בלי הגעלה. מאידך, ניתן להכשיר בהגעלה כלי זכוכית שנטרפו או לשנותם מבשר לחלב. כאשר עושים הגעלה לכלי זכוכית, יש להיזהר שלא לשים את הכלים במים קרים מיד אחרי ההגעלה כדי שלא יתפוצצו.
עם זאת, מי שמתארח בבית הוריו, והם מקילים להשתמש בכלי זכוכית לבשר וחלב רותחים בלי הגעלה, וכן אשכנזי המתארח אצל ספרדים הנוהגים להקל, רשאי להשתמש בכוסות.
 
שימוש במיקרוגל, הרחבה באתר רבני צהר
שימוש לכתחילה – במיקרוגל ביתי
במכשיר מיקרוגל מותר להשתמש לבשר ולחלב בתנאי שהמאכל, או הבשרי או החלבי, יהיה סגור ומכוסה בכלי בקביעות בזמן החימום או הבישול . במידה ומשתמשים במיקרוגל בקביעות בצורה שבה גם מאכלי הבשר וגם מאכלי החלב מכוסים, הרי שמאכל פרווה שיתבשל במיקרוגל אפילו כשהוא מגולה, יהיה מותר באכילה גם עם בשר וגם עם חלב (יו"ד קח א,ב,).
מיקרוגל שמשתמשים בו לחימום או בישול של מאכלי בשר גלויים ורוצים לחמם בו מאכלי חלב גלויים, צריך להכשירו. ההכשרה נעשית לאחר המתנה של  24 שעות בין שתי פעולות הבישול וכן ע"י הרתחת מים חמים בתוכו. כך גם מכשירים מיקרוגל שנטרף בשוגג. (ע"פ שו"ע יו"ד צב ח וקח א וכן הם הוראות המכון המדעי טכנולוגי להלכה בירושלים).
את צלחת הזכוכית של המיקרוגל צריך להכשיר בנפרד, במקרה והניחו עליה ישירות את הבשר או החלב או המאכל הטרף. הכשרת כלי זכוכית שנויה במחלוקת הפוסקים. יש אומרים שזכוכית איננה בולעת כלל ולכן אין צורך להכשירה אלא רק לשטוף אותה במים וסבון היטב. כך גם פוסק השולחן ערוך וזה מנהג הספרדים.
למנהג האשכנזים ניתן להכשיר את צלחת הזכוכית ע"י הגעלה ברותחים כאשר אין אפשרות אחרת, לדוגמא: משום שלא ניתן לקנות צלחת חדשה או מפני שהיא יקרה. (מנחת יצחק א פו,  ציץ אליעזר ח כ"א. סידור פסח כהלכתו בשם הגרי"ש אלישיב שליט"א)    
יש סוברים שהאדים היוצאים מהמאכלים במיקרוגל אינם מתעבים לרמה כזו שיכולים לתת טעם, ולכן אין צורך להפריד בין בשר לחלב (שיח נחום מח; מגדל צופים ד, לא; הרב הלברשטאם). מנגד יש סוברים שאסור להשתמש באותו מיקרוגל לבשר ולחלב, שכן יש לחשוש שהזיעה ששם מכילה טעמים, ויש לחשוש שלא יכסו את המאכלים כנדרש למניעת זיעה או גלישה של המאכלים הואיל ומשתמשים בו תדיר (ריש"א כמובא בשבות יצחק ח"ו פ"ה). בדיעבד אם חיממו בלא כיסוי כנדרש, המאכל כשר.
שימוש במיקרוגל בדיעבד – במקום עבודה, בחדרי ארוח וכו'
במקומות ציבור, שנמצאים בהם גם אנשים שאינם שומרי כשרות ולפעמים אף אנשים שאינם יהודים, יש איסור להשתמש במכשיר מיקרוגל כאשר המאכל מונח ישירות על גבי הצלחת (אף שעשויה מזכוכית), היות שיש להניח שחומם שם נבלות וטריפות ומכשיר זה נטרף כתוצאה מהאדים שהתפשטו בתוכו.
 אולם, מותר להשתמש במיקרוגל זה כאשר המאכל מכוסה בקופסא שנסגרת בצורה הרמטית. ואין להשתמש באותה קופסא גם לחימום מאכלי בשר וגם למאכלי חלב.
 ולכתחילה אין להשתמש בשקית ניילון אחת, לפי שבדרך הטבע האדים יוצאים דרך השקית החוצה. ודין זה נאמר אף במקומות העבודה, כאשר אחד העובדים לא מקפיד על כשרות המזון.
 בדיעבד, כאשר מדובר על שימוש במיקרוגל במקום העבודה או בחדרי אירוח (צימרים) ואין אפשרות להכשיר את המיקרוגל לפני השימוש (כי אין אפשרות להמתין  24 שעות), ניתן להכשירו גם ע"י מים בתוספת חומר שטעמו פגום.  אם האדם חושש להשתמש בחומרים שכאלה משום שהם עלולים לפגוע במיקרוגל (בפרט במיקרוגל שאינו שלו), הרי שאין צורך להכשיר את המיקרוגל וניתן להשתמש בו שימוש זמני, גם אם הוא טרף, וכל זה כאשר מכניסים את המאכלים כשהם סגורים הרמטית בקופסה. כך  אין חשש שהמאכל יבלע מאדי המאכלים שאינם כשרים או מחתיכות מאכל שנדבקו לתקרת המיקרוגל או לקירותיו.
בדרך כלל אסור להשתמש בכלי טרף אפילו לשימוש ללא בישול, אפילו בשימוש קר שאינו בולע מהכלי הטרף, מחשש שמא ישכח ויבשל בו. אולם שימוש ארעי בשעת הדחק הותר כל עוד אין אפשרות אחרת והשימוש נעשה בתנאים ובצורה שלא תטריף את המאכל ( שו"ע או"ח תנ"א ב ובמשנה ברורה ט"ז). ### שאלה  
 לפני מספר שנים כשהייתי בתיכון עסקתי בהמון חסד בתנועת נוער, בהדרגה התחברתי לנערה מהסניף שצעירה ממני לקשר חברי מאוד עמוק וחזק. היא הייתה זקוקה להמון סיוע נפשי בעקבות מורכבויות בבית. עזרתי לה המון ברמה הנפשית והמנטלית והקשר התהדק, היא ממש הייתה צריכה אותי ודיברנו רוב שעות היום. ואז התחילה הקורונה ובסגר נכנסתי לדיכאון וחרדות הייתי במצב נפשי מאוד קשה ובבית לא היה מקום להכיל את זה, לעומת זאת החברה ממש דאגה להכיל את המצב שלי וסייעה לי כפי שסייעתי לה.. כשהמגבלות של הסגר נרגעו נפגשנו כל ערב בסתר. המרחק היה קשה לשתינו וכעבור זמן התחלנו להתחבק ולהגיע למגע מוגזם. זה החמיר והחמיר עד שבסוף אותה שנה המגע היה ממש על גדר מיני.. למרות שבתכלס, אני לא נמשכת לנשים בכלל והקשר היה קשר לא בריא ותלותי במהותו.
הקשר החזיק כשנתיים, אני עד היום סוחבת אותו ומרגישה בושה עזה וחרטה גמורה. אני נתקפת רגשות אשמה וכעס על עצמי ומנסה ללמוד המון תורה, להתחזק ולהתקרב להשם יתברך בכל תחומי החיים.
אני מפחדת שפגעתי בקשר העתידי שלי עם בעלי. אני מפחדת שהמעשה הזה ירדוף אותי בעתיד מכל מיני כיוונים הן נפשיים והן משפטיים.. ואני בעיקר לא יודעת מה לעשות כי לא משנה כמה אני שמחה ושלמה עם עצמי היום ובמערכת יחסים שלי עם ריבונו של עולם. אני עדיין אשאב לצער עמוק כשאזכר בקשר הזה.. מה עליי לעשות?
 . ### תשובה  
 שלום לך יקרה, 
אני שומעת את המצוקה שאת חווה סביב הקשר שקיימת עם הבחורה וכמה זה מייסר אותך. הכעס והבושה שאת חווה מבטאים את ההבנה שלך שהמעשים לא היו ראויים ואת הרצון שלך לתקן. את בדרך נכונה וטובה בכך שאת משקיעה בעשיית טוב, בלימוד תורה ובחיזוק הקשר שלך עם ה'.
הקב"ה טבע בעולמו את מושג התשובה עוד טרם בריאת העולם בגלל חשיבותו לקיום האנושי, שיש בו נפילות וקימות. "שבעה דברים נבראו קודם בריאתו של עולם, ואלו הן: תורה, וכיסא הכבוד, ובית המקדש, ותשובה, וגן עדן, וגיהנם, ושמו של משיח….תשובה מניין שנאמר "בְּטֶרֶם הָרִים יֻלָּדוּ…  וַתֹּאמֶר 'שׁוּבוּ בְנֵי אָדָם" (מדרש משלי ח,כב). הרמב"ם בהלכות תשובה תיאר את שלבי התשובה והסביר שתשובה גמורה היא כאשר האדם עומד שוב בניסיון ולא נופל לאותו החטא. התחזקות, תפילה, חרטה ותיקון יעזרו לך להתגבר על המקרה ולחזק את הקשר שלך עם ה' וגם שלא תפלי שוב באותו המקום שכבר נפלת בו. 
חלק חשוב בתיקון שלך הוא לבחון האם יש סיכוי שמעבר למגע האינטימי, שבפני עצמו היה שלילי, האם גם הייתה פגיעה באחת מכן אשר דורשת תיקון באופן ספציפי. אם לומר בצורה מפורשת יותר, האם יתכן שאחת מכן פגעה פגיעה מינית בשניה והפעילה לחץ פיזי או נפשי להיות מעורבת במעשים מיניים שלא לרצונה והסכמתה. יתכן ויש רמיזה לכך במילים שכתבת שהקשר היה "לא בריא ותלותי" וכן ההתייחסות שלך בסוף הדברים לחשש מסיבוך משפטי. יכול להיות שאת כבר יודעת את התשובה ויכול להיות גם שאת לא בטוחה איך בדיוק לפרש את מה שהיה שם ואם היתה פגיעה או לא. אם זה המצב, אנחנו מעודדות אותך לקחת אחריות על הבריאות הנפשית של עצמך וכן על המעשה שהיה ולברר את העניין הזה. לצורך כך את יכולה לפנות לאשת טיפול או לקו חם לנפגעות פגיעה מינית אשר ידעו לעבד איתך את המקרה ולהבין מה קרה ומה צריך לעשות במצב הזה. קו חם לנשים במספר 1202, וקו חם של ארגון תהל לנשים דתיות 02-6730002.
מעבר לכך, אם את רואה שהבירור הנ"ל וכן ההתחזקות בקשר עם ה' לא מניח את דעתך ואת ממשיכה להרגיש מוטרדת מאד מהסיפור הזה, חשוב לקבל ליווי מקצועי כדי לעזור לך להתקדם הלאה. את יכולה לפנות לרופאת המשפחה שלך לקבל המלצה לטיפול דרך קופת החולים או לפנות למישהי קרובה אליך שאת סומכת עליה שתוכל לעזור לך למצוא אשת טיפול באופן פרטי. 
ביחס לקשר העתידי עם בעלך בע"ה, אין לדעת מראש. הדבר יהיה תלוי בך ובבן זוגך וביכולת שלכם לעבוד על האתגרים וללמוד ביחד זה את זו ולהיפך ופחות למשוך מהתנסויות קודמות. גם את הנושא הזה אפשר לעלות בטיפול. 
אני מחזקת את ידייך בדרך התיקון שהתחלת אותו ומברכות שתמצאי את המנוחה והנחלה, 
בברכה, ### שאלה  
   האם להתחסן נגד נגיף הפפילומה בכיתה ח' באולפנות?
 . ### תשובה  
 שלום לך ותודה על שאלתך, שאלה שמעידה על אכפתיות וחשיבה על החלטותייך בחיים. אכן, כדאי מאוד להחליט על צעדינו מתוך חשיבה רצינית ובחינת העובדות, ולברר מה עמדת ההלכה בכל נושא שיש לו גם נגיעה הלכתית. 
 
ההלכה מצווה אותנו לשמור על בריאותנו, ולכן נכון לעשות כל תהליך רפואי שיוביל לתועלת הגוף וישמור עלינו ממחלות. מסיבה זו מקובל להתחסן בגיל צעיר כנגד מחלות העלולות לגרום לנזק בהמשך החיים, להתחסנות יש משמעות בפן האישי אך גם בפן הציבורי – ככל שיותר אנשים מתחסנים כך יורדת שכיחות המחלה באוכלוסיה כולה, בצורה שמגנה גם על מי שאינו יכול להתחסן מסיבות רפואיות.
איך קובעים מה מועיל ומה חשוב? בנושאים רפואיים ההלכה העניקה נאמנות לרופאים. רוב מניין ובניין של העולם הרפואי תומך בהתחסנות נגד נגיף הפפילומה, כדי למנוע ממך לחלות בסרטן חלילה וכן כדי שאחרים לא יידבקו ויחלו. 
ומה לגבי תופעות הלוואי של החיסון? גם בעניין זה ההלכה נקבעת לפי הדעה הרפואית המקובלת. מחקרים בנושא הראו כי תופעות הלוואי הן לא מסוכנות (כמו עליית חום ורגישות באזור ההזרקה בדומה לחיסונים אחרים). במקרים נדירים יכולה להתפתח אלרגיה למרכיבי החיסון ולכן הוא תמיד ניתן בהשגחה. לפיכך אין איסור בקבלת החיסון בהיותו בטוח לשימוש.
האם נגיף הפפילומה פוגע רק במי שלא מקפידה על ההלכה בענייני אישות? נגיף הפפילומה מועבר בעיקר דרך מגע באזורים מוצנעים, אך במקרים נדירים תיתכן העברה באמצעים אחרים שעדיין אינם נהירים לעולם המדעי די הצורך. יש טוענים לפעמים כי נגיף זה פוגע רק במי שחיה חיים מופקרים או נמצאת ביחסים אסורים עם גברים. אמירה זו היא, בפשטות, לא נכונה. 
בנוסף, ישנם אנשים שעוברים שלבים בחיים בהם הם פחות מקפידים על שמירת ההלכה ואחר כך מחליטים לתקן, ומקימים בתים נאמנים בישראל; יש מקרים רבים של זוגיות שנייה; ויש לצערנו מצבים שבהם נכפה על נשים או גברים מגע אינטימי לא רצוי. בכל אחד מהתסריטים הללו, כל אחד ואחת עלולים להיות חשופים להדבקה בנגיף הפפילומה מבלי שעברו על איסור כלשהו במזיד. לכן, הבחירה להתחסן לא קשורה לחוסר הקפדה על הלכה, כי אם להיפך.
חשוב שרבנים ורבניות ישיבו על שאלות בתחום המומחיות שלהם, שהוא ההלכה, ויזהרו מעיסוק בתחומים שאינם תחום המומחיות שלהם. לכן, אנחנו במשיבת נפש מקפידות לא לחרוג מהתחום בו אנו מוסמכות להשיב. כל מה שביכולתנו לומר על החיסון לפפילומה הוא שלפי ההלכה יש להישמע לעצת הרופאים. אם את נשמעת להמלצות משרד הבריאות את מקיימת את ההלכה – וההמלצה היא להתחסן.
הנה קישור לאתר עם מידע אמין שיוכל לעזור לך להבין את התמונה המלאה. 
 
אנחנו מאחלות לך מכל הלב המשך צמיחה בריאה ושמחה, ואת מוזמנת להוסיף ולפנות אלינו בכל עניין.
הרבנית ד"ר חנה אדלר, גניקילוגית והרבנית שלומית פיאמנטה
 
הרחבה ומקורות:
חובת שמירת הבריאות
התורה מצווה אותנו "ונשמרתם מאד לנפשותיכם" (דברים ד), כפי שמסביר בעל ה"קיצור שולחן ערוך"
(ל״ב, א׳):
הוֹאִיל וֶהֱיוֹת הַגוּף בָּרִיא וְֹשָלֵם מִדַּרְכֵי הַֹשֵם הוּא, שֶׁהֲרֵי אִי אֶפשַׁר שֶׁיָבִין אוֹ יֵדַע דָּבָר מִידִיעַת הַבּוֹרֵא וְהוּא חוֹלֶה, לְפִיכָךְ צָרִיךְ הָאָדָם לְהַרְחִיק אֶת עַצְמוֹ מִדְּבָרִים הַמְאַבְּדִין אֶת הַגוּף, וּלְהַנְהִיג אֶת עַצְמוֹ בִּדְבָרִים הַמַבְרִין וְהַמַחֲלִימִים אֶת הַגוּף. וְכֵן הוּא אוֹמֵר, וְנִֹשְמַרְתֶּם מְאִד לְנַפְשׁוֹתֵיכֶם.
התורה מחייבת אותנו לפעול בצורה אקטיבית לשמירת החיים:
שו"ת ציץ אליעזר חלק ט סימן יז פרק ו:
"כי בעצם הבעלות על חיי האדם הוא של הקב"ה, והקב"ה נתן לאדם בעלות על עצמו כל עוד שמנצל בעלותו לקיום חיותו ושלמותו"
עקרון זה משתקף גם בכך שמשום מצוות 'וחי בהם' נדחות כמעט כל מצוות התורה בפני פיקוח נפש. חובה אפוא להיעזר בכלים שמעניקה לנו הרפואה המודרנית להגן על עצמנו בפני מגפות ומחלות.
אחריות ציבורית בבחירה להתחסן
כלל נקוט בהלכה כי 'יותר יש לאדם ליזהר עצמו שלא יזיק אחרים משלא יוזק' (תוס בבא קמא כג. ד"ה "וליחייב"). כלומר, על כל אדם מוטלת החובה להיזהר שלא יגרום נזק לאחרים, אף יותר ממה שהוא נזהר לא לגרום נזק לעצמו. 
כלל זה רלוונטי לעניין חיסון, שכן מניעת הדבקה היא גם צמצום התחלואה באוכלוסיה כולה. לכן, ההתחסנות מבטאת את המאמץ שעל כל אחד לעשות כדי שאחרים לא יחלו. 
נאמנות רופאים
רפואת האדם ובריאות חייו נתונים בידי ה', כמאמר הפסוק "ויאמר אם שמוע תשמע לקול ה' אלקיך, והישר בעיניו תעשה, והאזנת למצותיו, ושמרת כל חקיו, כל המחלה אשר שמתי במצרים לא אשים עליך, כי אני ה' רפאך" (שמות ט"ו). עקרון זה חוזר במקומות רבים בתנ"ך.
אולם, מהפסוק "רק שבתו יתן ורפא ירפא" (שמות כ"א) למדו חז"ל ש"ניתנה רשות לרופא לרפאות" (ברכות ס., בבא קמא פה.). לחלק מהפוסקים זוהי אף מצוה שנלמדת מהפסוק העוסק בהשבת אבידה "והשבותו לו", כמו שכתב הרמב"ם בפירוש המשנה (נדרים ד', ד'):
שהוא מצוה, רוצה לומר חיוב הרופא מן התורה לרפאות חולי ישראל, וזה נכלל בפירוש מה שאמר הפסוק (דברים כב) והשבותו לו – לרפאות את גופו, שהוא כשרואה אותו מסוכן ויכול להצילו או בגופו או בממונו או בחכמתו
והיו שלמדו את חובת הרופא לרפא מפסוקים אחרים, כגון "וחי אחיך עמך" (ויקרא כ"א) ועוד.
האם דעה רפואית משפיעה על ההלכה?
במספר ממקומות בגמרא נזכרת התייעצות עם רופאים לצורך בירור הלכה במצבים מסוימים. למשל במשנה ביומא (ח', ה'):
חוֹלֶה מַאֲכִילִין אוֹתוֹ עַל פִּי בְקִיאִין.
ופירש הרמב"ם: 
בקיאים מן הרופאים… ואם הורה רופא בקי שהוא צריך לאכול [ביום הכיפורים] והוא [החולה] אומר איני צריך, מאכילים אותו על פי רופא ואין שומעים לחולה.
כך פסק גם השו"ע (אורח חיים סימן תרי"ח). 
התייעצות עם רופאים נזכרת גם בהלכות שבת, וכך נאמר בשולחן ערוך (אורח חיים שכ"ח, י'):
כל חולי שהרופאים אומרים שהיא סכנה אע"פ שהוא על הבשר מבחוץ מחללין עליו את השבת.
מכאן שבעניינים הקשורים לפיקוח נפש – יש נאמנות לרופאים להגדיר מהו מצב סכנה ומה נדרש כדי להמנע ממנו או להנצל, ובעניינים אלה יש לשמוע להם.
במסכת עבודה זרה דף קז מוזכר עניין נאמנותו של רופא מומחה לקביעה הלכתית ורש"י מנסח שם את הנימוק: "לא מרע אמנותיה" – כלומר רופא לא רוצה לפגוע באמינותו ובשם המקצועי שלו, ולכן ניתן לסמוך עליו שיתן חוות דעת מדויקת ואמיתית וממילא ניתן להסתמך על דבריו לקביעת הלכה.
בענייני נידה מוזכר כי ניתן לסמוך על דעת רופא להגדיר את מצבה ההלכתי של אישה הסובלת מתסמיני דימום חריגים (נידה כב:), אולם מוזכרת שם גם בדיקה מציאותית שנועדה לבחון את התופעה ממנה סובלת האשה כדי להכריע מה ההלכה. לכן, עלתה השאלה מהו מעמד דעת הרופא בהקשר זה. הרי לו נאמנות הרופאים היתה חד משמעית, לא היה צורך בבדיקה; ולו לא היתה נאמנות רופאים, למה דעתם מובאת בגמרא. 
הפוסקים שהסיקו שהרופאים נאמנים הסבירו שהבדיקה המציאותית נועדה להסיר ספק רפואי, ואינה סותרת את נאמנותם (שו"ת עבודת הגרשוני סימן כב), או שהיא שייכת למקרה אחר בגמרא. אחרים הוכיחו ממעשה זה שאין נאמנות לרופאים, אלא אם כן עמדתם הוכחה מעשית (רמ"א בדרכי משה יו"ד סי' קצא אות ד; שו"ת מהר"ם מלובלין סי' קיא; שו"ת פנים מאירות ח"א סי' יב). ויש שהסיקו שנאמנות רופאים קיימת ברובד העקרוני והכללי, ולא בפסיקה לגבי אדם ספציפי מסוים (שו"ת חתם סופר חיו"ד סימן קנח, וסימן קע"ה).
אולם, כל ההסתייגויות והחילוקים הללו אינן נוגעים למצבי סכנה – בהם כאמור שומעים לרופאים.
גם לדעת המצמצמים את נאמנות הרופאים בנושאים הלכתיים, ניתן לסמוך על מדע הרפואה הכללי לגבי עקרונות וחוקי הרפואה. 
כך כתב החתם-סופר (בסימן קנ"ח):
האמת יורה דרכו דאין לסמוך על הרופאים על גוף פרטי מה שהם שפטו בשכלם על גוף זה, אבל המה נאמנים בדברים כלליים שהמה מקובלים שיש כך וכך בעולם.
ובהמשך:
היות כל דברי הרופאים אינו אלא אומד הדעת, שהם עצמם אומרים כי חכמתם הוא רק עיונית, ע"כ המה נאמנים על הכלל ולא על הפרט.
את התמונה ההלכתית סיכם פרופ' אברהם שטיינברג באנציקלופדיה רפואית הלכתית (ערך נאמנות רופאים):
מצינו בחז"ל ובפוסקים שפנו לרופאים כדי לברר את עמדתם במציאות הרפואית הנוגעת לשאלות הלכתיות, וכן זירזו את השואלים להיוועץ בדעת רופאים ולשמוע לדעתם… וכן המקובל בימינו שגדולי הפוסקים מתייעצים עם רופאים בשאלות רפואיות-הלכתיות מעשיות, ומבררים עמהם את המציאות של החולה השואל, ונוהגים להפנות שואלים בענייני הלכה הנוגעים לרפואה להתייעץ עם רופאים, וכן סומכים בתי הדין הרבניים על עדויותיהם של רופאים מומחים בשאלות העומדות על הפרק בענייני קידושין, גירושין, עגונה, מזונות וכיו"ב.
יחד עם זאת מצינו מחלוקת בפוסקים אם לסמוך על נאמנותם של הרופאים בתנאים ובמצבים שונים, ורבים הם הפוסקים שדנו בשאלה זו בהקשרים הלכתיים שונים.. גם אם מדע הרפואה נאמן בוודאי, עדיין יש שאלה אם הרופא עצמו נאמן בוודאי או בספק, ומאיזה דין הוא נאמן — מדין עדות, או מדין רוב, או מדין חזקה שאומן לא מרע אומנותו.
יש הסבורים, שנאמנות הרופאים היא וודאית, כי עליהם אנו סומכים באיסורי כרת ומיתות בית דין, לפי שהם יודעים בטיב החולאים והמיתות, או שכיוון שנתנה התורה רשות לרופא לרפאות, נתנה לו התורה נאמנות בכל מה שיאמר. לפיכך, נאמנות הרופאים היא גם באיסורי תורה, וגם בדברים שאינם נוגעים לפיקוח נפש; ויש הסוברים, שנאמנותם היא מדין ספק, וכפי שמוכח בעליל מהעובדה שהם משנים דעתם מזמן לזמן, וביניהם אין הסכמה בהרבה דברים, ולפעמים יש שהם מניחים יסוד מוסד בחכמת הרפואה, ואחר כך בא דור אחר וסותר מה שנאמר. לפיכך, נאמנות הרופאים היא רק באיסורי דרבנן, או במצבים של פיקוח נפש, שבשניהם סומכים על הספק.
אכן גם לשיטות שאין הרופאים נאמנים, לא יעלה על הדעת שאין אמירת הרופאים נחשבת לכלום, כי בקיאים הם באומנותם, אלא שלעניין איסורים אין מחשיבים דבריהם כוודאי.
לעניין ההתחסנות, ניתן להגדיר את שאלה יעילות החיסונים ונחיצותם כשאלה כללית, בה ראינו שההלכה מעניקה נאמנות לרופאים; כמו כן, מדובר בנושא שנוגע לפיקוח נפש, כי המחלות שאותן בא החיסון מנוע הן מחלות מסוכנות. זוהי סיבה נוספת לקבוע שיש לשמוע לרופאים לעניין זה.### שאלה  
 האם נשים יכולות לקרוא את ההפטרה במניין כללי (כלומר של נשים וגברים)?
 . ### תשובה  
 שלום, 
לשאלה שלך יש שני פנים – דיון הלכתי עקרוני, מה שנקרא "מעיקר הדין", ופן של הנורמות והמסורת בקהילה הספציפית וכיום בכלל בציבור הדתי. שני אלו חשובים לדיון ולא רק שורת הדין כפי שאולי היה ניתן לחשוב, ויחד הם ישפיעו על פסיקת ההלכה. 
אענה תחילה מעיקר הדין ואז אוסיף התייחסות לפן המעשי והקהילתי. בפן הראשון נעיין במספר שאלות – שאלת קריאת נשים בהפטרה בברכותיה, השאלה האם ניתן להפריד בין העולה למפטיר לבין הקורא את ההפטרה ודין קול אישה וכבוד הציבור ביחס לקריאת ההפטרה. בכל אחת מן השאלות נראה שיש צדדים לכאן ולכאן והתשובה לשאלה לא תהיה מוחלטת. אם מדובר בשאלה מעשית תצטרכו כקהילה ללמוד את הנושא ולהחליט כמי תפסקו בכל אחד מן הדיונים שהזכרתי, ומתוך כך לקבוע כיצד תנהגו. 
בסיום התשובה תוכלי לקרוא נספח שכתבה הרבנית שירה מירלי מירוויס, רבנית הקהילה של שירת תמר באפרת ובו היא מפרטת את הפסיקה ההלכתית על פיה נשים קוראות הפטרה בקהילתה ופירוט באופן מעשי כיצד זה מתנהל. 
 
מקור מנהג הקריאה בנביא
על קריאת ההפטרה בברכותיה במניין של עשרה לומדים במשנה במסכת מגילה (ד,ג): 
"אין פורסין את שמע, ואין עוברין לפני התיבה, ואין נושאין את כפיהם, ואין קורין בתורה, ואין מפטירין בנביא…  פחות מעשרה".
הטעם לקריאת ההפטרה מובאת בט"ז (אורח חיים סימן רפד): 
"מפטירין בנביא כו'. – הטעם משום דפעם אחת גזרו גזרה שלא לקרות בתורה ותקנו לקרות בנביאים מענינה של פרשה כ"א פסוקים כמו אלו היו קוראים בתורה כ"א פסוקים, ג' פסוקים לכל אחד מהשבעה שקראו בתורה, וגם היו מברכין אנביאים ז' ברכות כמו אלו היו קורין בתורה דהא מברכין ז' ואח"כ נתבטל הגזירה וקורין בתורה ואפ"ה תקנו שהמפטיר יקרא בנביא כ"א פסוקים" 
לאחר שבטלו הגזרות לא בטל המנהג לקרוא בנביאים ומנהג זה ממשיך כפי שאנחנו מכירים אותו כיום. (למרות שלפני ביטול הגזירות הקריאה היתה גם במנחה של שבת ובימי שני וחמישי המנהג שנשאר הוא רק הקריאה בתפילת שחרית בשבת). 
 
האם אישה יכולה לקרוא את ההפטרה
אין מניעה שאישה תברך את ברכות ההפטרה במניין. כאמור לעיל בדברי הט"ז, ברכות ההפטרה נתקנו במקור כנגד ברכות הקריאה בתורה;  מעיקר הדין אישה וקטן עולים למנין שבעה בקריאת התורה, ואין סיבה שיהיה הבדל בין הברכות של העליה לתורה לבין הברכות על ההפטרה.. אף לדעת הסוברים שאישה וקטן לא מוציאים את הקהל ידי חובתם בברכות התורה, לא תהיה מניעה שאישה תברך את ברכות ההפטרה – כיוון שקריאת ההפטרה הינה מנהג, ולא מצווה כמו הקריאה בתורה (ר' את שו"ת משנה הלכות להלן). 
אפשר לשאול ביחס לקביעה של חז"ל שנשים לא תקראנה בתורה מפני "כבוד הציבור" – האם היא רלוונטית גם בקריאת ההפטרה. ניתן לעיין בדיונים רבים וארוכים בנושא זה. בכל מקרה, לא ברור לי שדיון "כבוד הציבור" בקריאה בתורה הוא באופן אוטומטי דיון גם בקריאת ההפטרה ולא מצאנו התייחסות למושג זה בהקשר של ההפטרה. כיום, יש על מי להישען באמירה שקריאת נשים בתורה אין בה פגיעה בכבוד הציבור בימינו או שהציבור "מוחל" על כבודו ולכן נטייתי לומר שאין בעיה של כבוד הציבור בקריאת ההפטרה במנין. 
מעבר לשאלה האם אישה מותרת בקריאת ההפטרה או לא, יש שאלה חשובה שאינה נוגעת רק לאישה, והיא האם מי שלא עלה לעליית מפטיר מותר בקריאת ההפטרה. שאלה זו רלוונטית במצב בו רוצים שאישה תקרא את ההפטרה אבל נוהגים שאינה עולה לתורה, ולכן היא לא תוכל לעלות ל"מפטיר".
 
האם אישה יכולה לקרוא בהפטרה מבלי שעלתה לתורה במפטיר
הרמ"א (רפד,א) פוסק שהקריאה בהפטרה היא דווקא אחרי הקריאה בתורה. ללא הקריאה בתורה אין לקרוא את ההפטרה בברכותיה אלא רק ללא הברכות, למרות שזה היה המנהג המקורי בשעת הגזירה (גם הבית יוסף מביא דעה זו בשם הריב"ש). ערוך השולחן כותב שזאת "כדי שלא יקרא נביאים בלא תורה" (סימן קלה, ב). מכאן אפשר להבין את הנוהג שקריאת ההפטרה נעשית דווקא על ידי מי שעלה לתורה ל"מפטיר" וזאת משום כבודה של תורה. לומדים זאת במסכת מגילה (דף כג, עמ' א) בדיון שבו שואלים האם העולה למפטיר הוא ממניין שבעת העולים לתורה או לא (אלא עולה נוסף):
"דאמר עולא: מפני מה המפטיר בנביא צריך שיקרא בתורה תחלה – מפני כבוד תורה, וכיון דמשום כבוד תורה הוא – למנינא לא סליק".
וכך נפסק שהעולה למפטיר אינו ממניין שבעה כיוון שעלייתו היא לא עליה כחלק מקריאת התורה העיקרית אלא לצורך כבודה של תורה לפני שיקרא בנביא. תוספת העליה של המפטיר ומיקום ההפטרה דווקא אחרי סיום קריאת התורה מדגישים את ההיררכיה בין התורה לנביאים ומבססים בכך את כבוד התורה.
בהמשך דבריו הט"ז מסביר מדוע מפטיר הינו כבודה של תורה (לעיל):
"ואפ"ה תקנו שהמפטיר יקרא בנביא כ"א פסוקים ויהא קורא בתורה תחלה מפני כבוד התורה שאם לא היה קורא אלא בנביא ומברך על קריאתו יהא כבוד תורה וכבוד נביא שוה על כן צריך המפטיר לקרות בתורה תחלה דידעו שגדולה התורה מהנביא מצד הקדימות ולכך יברך המפטיר ז' ברכות כנגד ז' שקראו בתורה".
בהערת שוליים אציין שמעניין שכיום עליית מפטיר נחשבת לעליה המכובדת ביותר – אך כפי שראינו עליה זו אינה מכלל העולים לקיום מצוות הקריאה בתורה, ומטרתה הינה רק הקדמה לקריאה בנביא. 
לאור דברים אלו יש לבחון האם אישה יכולה לברך ולקרוא את ההפטרה למרות שהיא לא עלתה לתורה למפטיר. על פניו הדין לא פשוט כיוון שבהפרדה בין עליית מפטיר להפטרה יש משום פגיעה בכבודה של תורה. 
במקרה של דיעבד, בו עלה אדם למפטיר ואז התברר שאינו יודע לקרוא בהפטרה פוסק הרמ"א (שם ד):
"ואם קראו למפטיר מי שאינו יודע לומר ההפטרה יכול אחר לאומרה, אבל לכתחלה אסור לעשות כן". 
מפרש המשנה ברורה (ס"ק ז):
"מי שאינו יודע וכו' – היינו שקרא מתחלה הקטן בתורה לשם מפטיר ואח"כ נמצא שאין יודע לומר ההפטרה וכן בגדול כהאי גוונא – יכול אחר לומר ההפטרה וברכותיה דאף שתקנו שהמפטיר יקרא בתורה תחלה מפני כבוד התורה מ"מ בדיעבד אמרינן שגם בזה איכא כבוד לתורה שניכר הדבר שקראו בתורה בתחלה לשם מפטיר שהרי הפסיק בקדיש מקודם והפמ"ג כתב דאם יכול על כל פנים לומר מלה במלה כשמקרין אותו טוב יותר שהוא בעצמו שקרא בתורה לשם מפטיר יאמר אח"כ ההפטרה וברכותיה ג"כ:"
אנחנו לומדים מדבריו שבדיעבד מי שלא עלה למפטיר יכול לקרוא את ההפטרה, כיוון שכאשר הפסיק בקריאה באמירת חצי קדיש ניכר שהקריאה בתורה בעלית מפטיר נעשתה לכבודה של תורה לפני הקריאה בנביא. אך יחד עם זאת הוא מדגיש שיש לעשות מה שניתן כדי למצוא פתרון כך שהקטן יקרא בנביא – להקריא לו מילה מילה והוא יאמר בקול את ההפטרה והברכות. 
פוסק הילקוט יוסף שבמקרה המובא ברמ"א אם הקטן מברך ואחר קורא עבורו על הקטן לקרוא בלחש עם בעל הקורא. (שבת א סימן רפד, ד).
ביחס לאפשרות מלכתחילה להפריד בין עליית מפטיר להפטרה ממשיך המשנה ברורה (שם ח):
"אבל לכתחלה וכו' – היינו שאין קורין למפטיר מי שלא ידע אח"כ לקרות ההפטרה ג"כ. ובזמנינו שהמנהג בכמה מקומות לכתוב נביאים על קלף ובגלילה כספר תורה ואם כן הקורא בנביא הוא מוציא כל הצבור כקריאת ס"ת ולכן אפילו לכתחלה מותר לקרות למפטיר אפילו מי שאינו יודע לקרות בנביא בעצמו דהוא יאמר כל הברכות והש"ץ יקרא ההפטרה כמו שקורא בס"ת.
למרות שהוא דוחה את האפשרות מלכתחילה להפריד כפי שראינו לעיל, הוא מעלה סיטואציה שבה אפשר אף מלכתחילה לעשות את ההפרדה. מכאן שאם האישה תקרא את ההפטרה מקלף מגולל, מי שעלה מפטיר יוכל לברך את ברכות ההפטרה והיא תקרא מן הקלף. אך כמדומני שהפטרה בקלף אינה מצויה כל כך בקלות היום כדי לאמץ מנהג זה. 
יש מקום לשאול אם אפשר שמי שעלה מפטיר יברך את ברכות ההפטרה ואחר, ובמקרה שלנו – אחרת, יקרא עבורו. כך נהוג לעשות בקריאת התורה: בעל הקורא הוא שליח לקריאתו של העולה לתורה. פוסק הפרי מגדים – אשל אברהם שבהפטרה אסורה חלוקה זו, למרות שכך עושים בקריאת התורה:
"משמע דאחר מברך הברכות והפטורה, כי איך יברך אחד והשני יאמר הפטורה. ובספר תורה צריך שיקרא בלחש, ואף שיש ליישב זה, מכל מקום נראה כן". 
וכן פוסק הרב יצחק יוסף (ילקוט יוסף קמד-רפד סעיף ב) 
"והעולה הספרדי יקרא בעצמו ההפטרה בטעמיה, ולא יברך הוא ויקרא השליח צבור האשכנזי, אפילו אם קורא עמו את ההפטרה בטעמיה בלחש. וכל שכן שאין העולה מפטיר רשאי ליתן לשליח צבור לברך ברכות ההפטרה ולקרוא ההפטרה, אלא מי שעלה לתורה למפטיר הוא זה שצריך לברך ברכות ההפטרה ולקרוא ההפטרה". 
לסיכום: לכתחילה אין להפריד בין עלייה למפטיר לקריאת ההפטרה. ההיתרים לכך הם בדיעבד.
 
עליית מפטיר וקריאת ההפטרה על ידי אישה
עד כה דנו בבעיה של הפרדה בין מפטיר להפטרה וכעת נעיין באפשרות שלא להפריד ביניהם ושאישה תעלה לתורה למפטיר ולאחר מכן תקרא את ההפטרה. 
למדנו בחז"ל שאישה וקטן עולים למיין שבעת הקוראים בתורה (אך הוסיפו חז"ל שבפועל אשה לא תקרא משום "כבוד הציבור"). נשתברו קולמוסים רבים בעניין עליית נשים לתורה. ישנן דעות שונות ביחס לעלית אישה בכלל משום "כבוד הציבור", לאפשרות לעלות ללא קריאה רק בעליות מסויימות או לאפשרות לעלות לכל אחת מן העליות אך בתנאים מסויימים. דיון נלווה לשאלת העליה היא ברכות התורה על ידי אישה והאם היא יכולה להוציא את הקהל בברכותיה. 
כל זה ביחס למנין שבעת העולים לתורה, אך העולה למפטיר ממילא אינו ממנין שבעה ועלייתו הינו רק משום כבודה של תורה – כך שהדיון הנ"ל של עליית נשים לתורה אינו רלוונטי במפטיר (למעט אולי הדיון ביחס ל"כבוד הציבור", אך גם מתייחס רק לקריאה בתורה ולא לעליה לתורה). כמו כן אין בעיה שאישה תברך את ברכות התורה בעלייתה למפטיר, כיוון שהתקיים מכבר חיוב הקריאה בתורה ע"י שבעת העולים ולכן אין חשש שהאישה לא תוציא את הגברים ידי חובתם. 
לכן, גם לדעות המחמירות יותר לגבי עליית נשים לתורה יש צד קולא בעלייתן למפטיר דווקא. 
הרב מנשה קליין דן בשאלה מקבילה והיא שאלת עליית קטן למפטיר וקריאת ההפטרה (שו"ת משנה הלכות חלק טו, רט) –  שמלמדת גם לשאלת הנשים. הוא כותב שאף לדעת המגן אברהם ואחרים המחמירים לנהוג כיום שקטן אינו עולה למנין שבעה, למפטיר יכול קטן לעלות כיוון שאינו ממניין שבעה ואין בעיה שלא יוציא את הציבור ידי חובתם. מפסיקה זו ניתן ללמוד גם לגבי האישה. 
מסכם המשנה הלכות שלמרות שיש דעות הפוכות לפיהן גם מפטיר צריך להוציא את הרבים ידי חובתם, כיוון שיש אומרים ויש אומרים וכן שמכיוון שמדובר בתקנה מדרבנן, נוטים לדעות המקילות יותר. 
לסיכום, עליית אישה למפטיר ואחריה קריאת ההפטרה אפשרית אם תחליטו לסמוך על הדעות המוצאות פתרונות לעניין "כבוד ציבור" הכרוך בכך.
 
שירת נשים
נושא נוסף שיש לתת עליו את הדעת הוא קריאה בטעמים על ידי אישה בפני גברים. ניתן לקרוא בהרחבה במספר תשובות באתר על הדעות השונות בעניין "קול אישה". בדיון על "קול אישה" ישנה התייחסות של חלק מהפוסקים לסיטואציות בהן אין הרהור עבירה, כגון תפילה וקריאת התורה בבית כנסת. מצבים בהם אין בשירה "קלות ראש",  סיטואציות של שירת קודש, קריאה בטעמים והשראת שכינה – יש שפוסקים שאין בהם חשש להרהור עבירה ולכן אין בעיה של "קול באישה ערווה.   יש גם פוסקים שחולקים על כך. ראי בהמשך הפניות לדיון בנושא. 
 
הפרדה בין גברים לנשים בתפילה
אמנם אין זה מעיקר השאלה על קריאת ההפטרה על ידי נשים, אך עדיין יש לשאול שאלה נלווית ביחס למעמד הקריאה של אישה בבית הכנסת באופן פיזי. רוב בתי הכנסת בנויים היום כך שהבימה נמצאת בעזרת הגברים (משמח לראות שיש היום בתי כנסת שמציבים את הבימה בין עזרת הנשים והגברים, כאשר המחיצה מגיעה עד לבימה). יש לשים לב למבנה בבית הכנסת שלכם והאם הוא מאפשר בצורה ראויה את קריאת ההפטרה על ידי אישה תוך הקפדה על ההפרדה והצניעות בבית הכנסת. למשל, כיצד האישה מגיעה לבימה – האם עליה לעבור בעזרת הגברים? היכן תעמוד – האם היא תעמוד על הבימה עם גברים אחרים? בקריאת ההפטרה נהוג שהקורא נמצא לבדו על הבימה אך אם האישה תעלה למפטיר כפי שהצעתי לעיל, בד"כ עומדים על הבימה עוד שלשה גברים (הגבאי, בעל הקורא והעולה הקודם). מרחב הקדושה של בית הכנסת מחייב אותנו לבחון את הנושא הזה בגלל הדין המיוחד של הפרדה בזמן התפילה על ידי מחיצה. 
הרב בן ציון מאיר חי עוזיאל כותב על בחירת נשים בתקופת קום המדינה ומתייחס לחברה מעורבת במקומות עבודה. כראיה להיתר לקשר בין גברים לנשים בעבודה שיש בו פן מקצועי ורציני הוא מביא את מקומן של נשים בבית הכנסת (משפטי עוזיאל חלק ד' חו"מ סימן ו): 
"וראיה גדולה לדבר ממה שכתוב: הכל עולין למנין שבעה ואפילו קטן ואפילו אשה, אבל אמרו חכמים לא תקרא אשה בצבור מפני כבוד הצבור (מגילה כ"ג) ופירוש כבוד הצבור הוא שלא יאמרו: שאין בין האנשים מי שיודע לקרא בתורה אבל לא אמרו משום פריצות".
כך שלדעתו אין פריצות בהיות הנשים והגברים עולים לתורה בגלל האופי הרציני והמכובד של בית הכנסת. אך קשה לומר שיש בכך ראיה ממשית לדעתו שמותר לנשים לעמוד בעזרת הגברים ואף ליד גברים בזמן העליה וקריאת ההפטרה. 
 
מסורת וחידוש
הדיון שהבאתי כאן כולו דיון בעיקר הדין. לצד דיון זה אנחנו לוקחים בחשבון בפסיקה הלכתית גם את הנורמה המקובלת והמנהג, שהם יסוד חזק בשימור כוחה של התורה וההלכה כעמוד יציב בהעברת התורה מדור לדור. יחד עם זאת יש מקום לשינויים תהליכיים לפי הצרכים השונים העולים בכל דור מחדש. שינויים במסורת צריכים להעשות כתהליכים אבלוציוניים ורגישים שלוקחים זמן, ולרוב גם דורשים אורך רוח. יש למצוא את דרך המלך כדי ללכת בשבילי שורת הדין של ההלכה, המסורת והתפתחויות הזמנים. 
כפי שכתבתי, איני מכירה את הקהילה שלך ואת רב הקהילה (אם ישנו). אם ברצונך להציע או לשקול שינוי בקהילה חשוב לעשות זאת מתוך לימוד משותף. הדברים שהבאתי אינם חתוכים ודורשים עיון מעמיק של הקהילה כדי לבחון את דרכה בנושא קריאת ההפטרה על ידי נשים – בחינה שדורשת רגישות הן לרצון של הנשים והן למקומם של בני הקהילה והרצון והיכולת להכיל את השינוי המדובר. "דרכיה דרכי נעם" – כך היא דרכה של תורה וכך גם ראוי שתהיה הדיון בה בתוך הקהילה. 
אסיים בדבריו של הרב הנקין (שו"ת בני בנים, חלק רביעי ח׳) שאמנם מדבר על קריאת נשים בתורה ולא בהפטרה. הוא מביא התייחסות לנושאים שהעליתי כאן בתשובה – קול אישה בקריאת טעמי המקרא, כבוד הציבור והתייחסות לשינוי המסורת כחלק מהשיקול בפסיקת ההלכה:
"…שבקריאת התורה אין חוששים לקול באשה ערוה, כי אין זה מין זמר שאסרו חכמים ואפילו בקריאת המגילה אין חשש זה עיקר. וזו היתה הילכתא למשיחא כי עליות נשים נאסרו משום כבוד הצבור ועיין בבני בנים חלק ב' סימן י"א, אלמלא שיש מערערים היום מטעם מחילת הצבור. ברם עיקר הסברה להקל איננה משום מחילה לע"ד אלא מפני שהיום החזן הוא הקורא בתורה ולא העולים ואמרו חכמים אשה לא תקרא בתורה ולא שאשה לא תברך, ולכן אין כאן משום כבוד הצבור או עבירה על דברי חז"ל כמו שדייקתי לפי הסבר הגמו"ז בענין העליות לתורה. והארכתי בזה בבני בנים חלק א' סימן ד' וחלק ב' סימן י' והסקתי שעיקר הטעם לאסור עליות נשים היום הוא מפני שהן פתח למתבוללים ותו לא מידי".
הרב סובר שבשאלת קריאת נשים בתורה איסור "קול אישה" אינו חלק מהדיון, כיון שקריאת בתורה בטעמים אינו דומה לשירת האישה. אין זה מצב בו האישה מנעימה בקולה, שלו אסור לגבר להאזין. בעניין כבוד הציבור הוא מציין שדיון זה שייך לקריאת התורה על ידי נשים אך כיום, בשונה מתקופת המשנה, העולה לתורה אינו קורא אלא בעל הקורא כשליח של העולה.על כן, אין פגיעה בכבוד הציבור על ידי קריאתה של אישה. הרב מסכם שאמנם מעיקר הדין הוא הסביר מדוע אישה יכולה לעלות לתורה, אך למעשה הוא אוסר זאת מפני החשש ל"מתבוללים". קרי, החשש שהיתר לכך יוביל להיתרים וקולות שאינם מן הדין על ידי נשים וקהילות שירצו לקדם עוד יותר את מקומן של נשים בקהילה. כמדומני שכוונתו לרוחות הרפורמיות הנושבות בסביבה בה פעל, שביקשו לשנות נורמות המקובלות על פי המסורת בקהילות בצורה שאינה תואמת את ההלכה. פסק זה נכתב בשנת 1990, לפני למעלה משלושים שנה, ויתכן שהיום הרב היה פוסק אחרת לאור הדרישה ההולכת וגדלה של נשים יראות שמים שמבקשות את מקומן בבית הכנסת בכלל ובקריאת התורה בפרט בתוך מסגרת המותר על פי ההלכה (אך אין באפשרותי לומר שאכן היה פוסק כך באופן וודאי. יתכן שגם היום היה סובר שהתהליך אינו בשל דיו).   
לסיכום,
מעיקר הדין אישה יכולה לקרוא את ההפטרה בברכותיה
"כבוד ציבור" לענ"ד אינו שיקול בשאלה דידן ויש על מי להישען בסברא זו
ניתן לחלק בין העולה למפטיר לבין הקורא את ההפטרה רק בדיעבד
אישה יכולה לקרוא את ההפטרה על ידי עלייתה למפטיר – אם מסתמכים על הדעות שאין בכך בעיה של כבוד ציבור.
בעניין "קול אישה" בקריאה בטעמים יש מתירים ויש אוסרים
יש ללמוד את הנושא ביחד כקהילה ולבחון האם קריאה בהפטרה על ידי אישה יכולה להתקבל ברגישות ובהכלה.
 
לסיום אני רוצה לאחל לך ולנשות הקהילה שתמצאנה את מקומכן הראוי בתפילה המשותפת בבית הכנסת
וככלל שאנחנו הנשים נזכה שקולנו ונוכחותינו בבית הכנסת יהיו משמעותיים לכלל הציבור. 
רחל
 
נספח מעשי – קריאת הפטרה בבית הכנסת שירת התמר / מאת הרבנית שירה מירלי מירוויס
קראתי בעיון את תשובתה היפה והמעמיקה של הרבנית רחל וכטפוגל. אני באה להוסיף לא מצד התשובה ההלכתית, כי אם את הרובד האישי. 
בבית הכנסת שלנו, 'שירת התמר' באפרת, נשים עולות לקרוא הפטרה, בברכה. אנו הולכים אחר פסיקתו של המרא דאתרא באפרת, הרב ריסקין יבד"אט. 
מאחר והרב ריסקין עדיין לא כתב תשובה הלכתית מפורטת על הפסיקה שלו לקהילתנו, אשמח להעיד על השיחות והלימוד עם הרב בנושא, ועל ההלכה למעשה בבית הכנסת. 
הרב ריסקין פסק לנו לאחר התלבטות ולימוד להפריד בין מפטיר להפטרה. גברים בלבד עולים וקוראים בתורה, בכל העליות, כולל מפטיר. המפטיר אומר חצי קדיש, ואז מגביהים וגוללים את ספר התורה. 
לאחר מכן, אנחנו מושכות את הבימה לתוך עזרת הנשים. חשוב לי לתאר את המרחב הפיזי כי הוא משפיע בצורה ישירה על ההתנהלות ההלכתית בעיני. הנשים יושבות משמאל לגברים, הפרדה על ידי מחיצה, הבימה באמצע המרחב. על פי רוב הבימה רובה בעזרת הגברים, כאשר אישה קוראת הפטרה או אומרת תפילה לשלום המדינה, או כשילדה שרה אנעים זמירות – מזיזים את הבימה לתוך עזרת הנשים, כך שניתן לאישה לעמוד בבימה בתוך העזרה מאחורי מחיצה. הכלל המנחה של הרב ריסקין, שאנו מקפידים עליו בקהילתנו הוא שבבימה בכל רגע נתון עומדים או גברים או נשים. אין בבימה (או בביהכ בכלל) ערבוב בין המינים. כשגבר עומד בבימה, כשליח ציבור או בקריאה בתורה, הוא יעמוד בתוך עזרת הגברים מאחורי מחיצה. כשאישה עומדת בבימה – גם היא תעמוד בעזרת הנשים, מאחורי מחיצה. 
אישה מברכת את ברכות ההפטרה וקוראת הפטרה. 
לאחר מכן אישה אומרת מי שברך ותפילה לשלום המדינה, ילדים שרים "ימלוך" בבימה ואז החזן מחזיר את הספר תורה לארון (ספר התורה משלים סיבוב שלם בבית הכנסת, בעזרת הגברים ואז על ידי אישה בעזרת הנשים). 
אישית, אני גדלתי בבית כנסת שמתפלל בנוסח ירושלמי עדות מזרח. ילדים מגיל 9 היו עולים לקרוא את ההפטרה, כך ששאלת ה"מי מוציא ידי חובה" הייתה לי אישית פשוטה בהקשר הזה. 
הרב ריסקין פוסק, שכל דבר שילד יכול לעשות ולהוציא ידי חובה את ציבור המתפללים בבית הכנסת, גם אישה יכולה. על בסיס כלל מנחה זה, אישה יכולה לקרוא הפטרה (ולהיות שליחת ציבור בקבלת שבת).
ההתלבטות ההלכתית שליוותה את הרב ריסקין בתהליך הליווי של הקהילה שלנו, התמקד בשאלה ההלכתית – האם ניתן להפריד לכתחילה בין מפטיר להפטרה, ומתוך כך אפשר לאישה לברך את ברכות ההפטרה. 
לאחר לימוד והעמקה במקורות, פסק הרב שיש מקום להפריד בין המפטיר להפטרה, מכיון שעולה מהרמ"א שמעיקר הדין אין איסור להפריד ביניהם, ולכן זה מותר בדיעבד. ### שאלה  
 האם אפשרי להשתמש בברוקולי קפוא של חברת שופרסל או חברה כלשהי שנמצאת בסופר הרגיל? אם כן- איך מנקים ובודקים אותו לפני השימוש? (כנ"ל לגבי תרד קפוא)
 . ### תשובה  
 שלום, 
נושא החרקים בירקות הוא נושא שיש בו גישות שונות וחלוקי דעות גדולים. יש כנראה כמה סיבות להבדלים, כאשר אחת מהן היא הדרישה לכשרות מהדרין לעומת הדרישה לכשרות רגילה לא מחמירה. הבדל נוסף נובע מהבנת הפוסקים האחרונים (כגון בעל ערוך השולחן, הרב משה פיינשטיין והרב שלמה זלמן אויערבך) המביאים שיטות מקלות יותר (בין אם כפסיקה ממש ובין אם כאפשרות במקרים מסוימים ללא פסיקה להלכה). יש המסבירים שגישתם היתה לחפש דרך ללמד זכות על המקלים, להתיר בדיעבד במקומות בהם לא היתה אפשרות לקנות גידולים נקיים מחרקים או כדי לאפשר הגשת ירקות עלים במסעדות ומלונות שאינם מסוגלים לנקות באופן מחמיר את הכמויות הגדולות שהם מגישים. אחרים מבינים שפסיקתם היא אף מלכתחילה לאוכלי כשרות רגילה (ולא מהדרין), כדי לאפשר אכילת גידולים על ידי ניקוי סביר ללא צורך לבחור בין קניית גידולים מיוחדים למניעת חרקים הנמכרים במשק – שהינם יקרים יותר ולא מתאפשרים לכל אדם – ובין הימנעות מאכילתם כלל. הרב אליעזר מלמד מביא הסבר נוסף לפער שבין הגישות: התפתחות הטכנולוגיה והמחקר המדעי המאפשרים בדיקה מדוקדקת יותר וידע מורחב יותר ביחס לחרקים הקיימים במזון.
לדעת המחמירים, מצב זה מחייב בדיקה בהתאם למידע והיכולת החדשים,  ולדעת המקילים התפתחויות אלו לא יוצרות דין חדש המחייב החמרה בבדיקה (פניני הלכה כשרות ב: כג,ו).
באופן אישי אני מורה על פי הדעה הלא מחמירה ועל פי הגישה שאין לאסור את המותר וההבנה שפירות וירקות ניתנו לבני אדם להנות מהם – ויש דרך לאוכלם בדרך אחראית על ידי בדיקה במצבים בהם הבדיקה מתבקשת. אין זה פותר אותנו מבדיקה ומזהירות אך גישה זו חשובה במיוחד בעיניי במקרים בהם מרוב זהירות הדבר דורש מאיתנו הוצאות גבוהות (כגון בצריכת ירקות מגידולים מיוחדים) וטורח רב שלעיתים מרתיע אותנו מאכילת אותם ירקות כדי שלא להזדקק לטרוח כל כך. 
אתייחס לשאלתך על פי גישה מקילה זו, עליה ניתן ללמוד בצורה רחבה מהרב זאב ויטמן, רבה של חברת תנובה (שמוכרת גם ירקות קפואים "סנפרוסט") בכתב העת תחומין (מא, תשפ"א עמ' 457) והרב אליעזר מלמד בספר פניני הלכה (שם,ז) וכן מפוסקים אחרים שאציין. בהרחבה שבהמשך אסביר גישה זו על פי המקורות. 
בירקות קפואים הירקות עוברים תהליך של ניקוי ובדיקה לפני שיווקם ועל ידי בדיקות נמצא שרמת הנגיעות נמוכה מאד ולא מחייבת בדיקה. לעומת זאת, בחלק מאותם ירקות, כאשר הם טריים, ישנה רמת נגיעות של "מיעוט מצוי" (מעל 10% נגיעות) ועל כן יש חובת בדיקה. 
הרב ויטמן כותב שאדם שנסמך על רמת כשרות רגילה ועל היתרים אחרים המקובלים עליהם אנו נסמכים היום, כגון היתר מכירה ואבקת חלב נכרי, אין סיבה שלא יסמוך על ההיתרים שהוא מביא לאכילת הירקות הקפואים. 
מי שמקפיד על רמת כשרות מהדרין יכול לברר על ידי טלפון למחלקת הכשרות של תנובה ולשאול באופן ספציפי לגבי היבול של אותה שנה (ליצירת קשר לחצי כאן). השנה, שנת תשפ"ג, קיבלתי ממחלקת הכשרות את המידע שהכרובית נקייה מאד ואין בה נגיעות המחייבת בדיקה כלל, ולעומת זאת בברוקולי יש רמת נגיעות גבוהה יותר שעדיין מותרת על פי מה שאביא כאן, אך כנראה לא ברמת מהדרין ללא בדיקה מדוקדקת (וגם כאן הסתייגו שיתכן שכן כשר אף למהדרין אך לא הוכח שכך ולכן אין התחייבות לרמת מהדרין). 
לגבי בדיקת ירקות ופירות טריים ניתן לעיין בספר "ואכלת ושבעת" מאת הרב אלישיב קנוהל (עמ' 203-210) המפרט את אופן הבדיקה בכל סוג גידול.
 
תשובה בהרחבה
כאמור, נושא החרקים במזון נידון מאד בהרחבה וספרים שלמים נכתבו עליו. הפולמוס בו גדול והשיטות מרובות ולכן גם כאן בהרחבה אביא רק מעט מן הדיון הרחב בנושא. 
בתורה יש איסורים חוזרים ביחס לאכילת שרצים באופן כללי וביחס לאכילת סוגי שרצים ספציפיים. האיסור הכללי לכל סוגי השרצים נלמד בספר ויקרא (יא, מג): 
"אַל תְּשַׁקְּצוּ אֶת נַפְשֹׁתֵיכֶם בְּכָל הַשֶּׁרֶץ הַשֹּׁרֵץ וְלֹא תִטַּמְּאוּ בָּהֶם וְנִטְמֵתֶם בָּם".
מספר האיסורים שאדם עובר באכילת השרץ תלוי בסוג השרץ:
"אמר אביי אכל פוטיתא (רש"י: שרץ המים) לוקה ארבעה, נמלה לוקה חמש משום שרץ השורץ על הארץ,  צרעה לוקה שש משום שרץ העוף" (מכות טז,ב). רש"י על אתר מפרט את האיסורים המשוייכים לכל סוג שרץ.
איסור זה מתייחס לאכילת שרץ כמות שהוא, לצורך אכילתו, ואין הכוונה למי שאוכל חרק זעיר הדבוק בירק כאשר כוונתו לאכילת ירק ולא לאכילת חרק. אכילת חרקים בירקות במקרים מסויימים אכן אסורה, אך לא ברמת החומרה שמביא אביי של מספר איסורי דאורייתא. 
 
ישנם שלשה נושאים אותם נברר ביחס לחובת ורמת ההוצאה של חרקים כדי שיהיה מותר לאכול את המזון. 
1. אילו  חרקים אסורים 
2. דין ברייה (יצור שלם) וביטולו בתערובת דאורייתא ודרבנן
3. בדיקות ירקות עם נגיעות – רמת הנגיעות המחייבת בדיקה, רמת הבדיקה וירקות קפואים
נבהיר תחילה שההתייחסות כאן היא לחרקים זעירים הדבוקים לירקות, ולא מספיקה בדיקה שטחית למציאתם אלא צריך בדיקה מדוקדקת. חרק קטן עוד יותר שלא נראה כלל ללא מכשור מיוחד אינו אסור על פי כל הדעות. חרקים גדולים יותר הנראים בקלות, פשוט שחובה להסירם ולרוב הם ניתנים להסרה על ידי השרייה במי מלח או חומץ ושטיפה טובה תחת זרם מים חזק. 
הבהרה נוספת, בהבאת השיטות הלא מחמירות להלן אין בכוונתי ללמד שחרקים במזון מותרים, אלא להביא את כל הצדדים המלמדים לקולא המצטרפים זה לזה כדי להוריד את רמת המתח שקיים סביב נושא החרקים.  נבהיר מהם המקרים בהם צריך לבדוק באופן מדוקדק מאד ומהם המקרים בהם בדיקה פשוטה מספיקה ומתי אף לא צריך בדיקה כלל. 
אילו חרקים אסורים 
הרב משה פיינשטיין (אגרות משה יורה דעה ד, ב ) כותב:
"שמעתי איזה אנשים אמרו בשמי איזו סברה בעניין התולעים הקטנים שנודע שנמצאים בהרבה ממיני הירקות. והנה ידוע שלא אמרתי בזה שום הכרעה. ולהיפך דעתי נוטה יותר להקל, וכמו שהזכרת בשאלה, שאתה ובני הרה"ג מוהר"ר שלו' ראובן שליט"א כתבתם לי, שאפשר שדבר שלא נראה למעשה (להדיא) לעינים אינו אסור, ולכל הפחות אינו בחשיבות בריה …
וגם כמו שאמרתי לך ולעוד הרבה אנשים שבכלל יש חשיבות גדולה בהלכה למנהג העולם ולהיכא עמא דבר, ואסור להוציא לעז על דורות הקדמונים שלא הקפידו בדברים אלה משום שלא ידעו מהם … ועל כן אמרתי שבלי לעיין היטב בדבר, שזה קשה לי כעת, אי אפשר להכריע לחומרא ולפרסם שיש איסור בדבר, וכל שכן שאין רצוני שיזכירו שמי כאחד מהאוסרים".
הרב ויטמן מביא שני אופנים להבנת דברי האגרות משה. האחד, שהאיסורים מן התורה שראינו לעיל מתייחסים לאכילת שרץ ועל כן יש לבחון מה הכוונה ב"אכילה" ולהתייחס לנושאים של הנאה, שיעור, עיכול וכד' ואף לכוונה לאכול. כשאדם בולע חרק זעיר על ירק, אין כוונתו כלל וכלל לאכול חרק, אלא לאכול ירק. אין לו שום הנאה מן החרק, לא מרגיש בלעיסתו מרוב קטנותו, ואף אם יסירו עבורו את החרק הזעיר הוא ישמח בכך מכיוון שאין לו שום עניין באכילת חרקים. על כן, לא ניתן לומר שהאדם במקרה זה עבר איסור דאורייתא. 
אופן ההבנה השני הוא, שיש בסיס לומר שגם סוג החרקים שהם זעירים וניתנים לזיהוי אך קשה מאד לראותם, אלא רק על ידי בדיקה מדוקדקת לאורך מספר דקות –  אין בהם איסור כלל. 
על פי שיקולים אלו יש מקום לומר שהחרקים הזעירים שבירקות שלנו אינם אסורים. כעת נוסיף לכך סיבות נוספות להקל, גם במקרה שנדחה את הנאמר בסעיף זה. 
דין ברייה (יצור שלם) וביטולו בתערובת דאורייתא ודרבנן
גם אם נלמד שיש איסור דאורייתא בבליעת חרקים זעירים, נצטרך לבחון אם חרקים אלו אינם מתבטלים על פי דין "בריה" בתוך תערובת (קרי, הירקות). 
מדאורייתא, איסור שמתערבב בהיתר מתבטל כאשר הטעם של האיסור בטל בתוך התערובת כלומר באחד מתוך שישים:  
"איסור שנתערב בהיתר מין בשאינו מינו כגון חלב שנתערב בבשר… משערינן -ס' [60]"  (שולחן ערוך יורה דעה סימן צח, א). 
חכמו גזרו שדברים שיש בהם חשיבות אינם בטלים לעולם. בין דברים אלו נמנה "בריה" שהינה יצור שלם ואפילו קטן מכזית – בגלל חשיבותה. 
"בריה דהיינו כגון נמלה או עוף טמא וגיד הנשה ואבר מן החי וביצה שיש בה אפרוח וכיוצא בהם אפילו באלף לא בטלה … וכן צריך שיהיה שלם" (שם סימן ק, א).
נשים לב שאם הברייה, ובמקרה שלנו החרק, חסרה איבר כלשהו (למשל נקטע רגלו) אין בו דין ברייה והוא יתבטל בתערובת. ועוד נדגיש שמדאוריתא החרקים בירקות בטלים אלא שמדרבנן אינם בטלים. יש לכך חשיבות כאשר מדובר במצב של ספק בתוך התערובת כיוון שבספק דרבנן פוסקים לקולא. 
האם חרקים נחשבים בריה?
יש מקום לשאול האם אכן כנימות ותריפסים נחשבים כברייה, הרי אין בהם חשיבות כשאר הדברים שאינם בטלים מחמת זעירותם והיותם חסרי משמעות ומאוסים. בעל ערוך השולחן מביא דעה זו בשם בעל המשכנות יעקב ומעלה על כך שאלה ואז מוסיף הסבר משלו מדוע חרק מתבטל בתערובת ולא כדין בריה:
"הגאון בעל משכנות יעקב… אבל אם מעוצם קטנותן נאבד ממשן והוא דבר המתערב ממש ונדבק בפת או שנתערב בתבשיל וא"א להפרידן כלל כמו המילבין הקטנים ולא יהיה לעולם בעין בפני עצמו רק תמיד בתערובות לא נודע מקומם איה, לא נאמר עליו בריה שאני כיון שאין לו מקום בפ"ע שיהא חשיבותו עליו וכו' עכ"ל…
ולפענ"ד יש היתר אחר לכל הדעות דהנה בסוף סימן ק"ד כתב רבינו הב"י דברים המאוסים שנפשו של אדם קצה בהן כנמלים וזבובים ויתושים שכל אדם בודל מהן למיאוסן ואפילו נתערבו בתבשיל ונמחה גופן לתוכו אם ההיתר רבה עליו מותר וכו' עכ"ל".  (יורה דעה ק, טז-יז)
ביטול בריה באלף
אם נקבל את הדעה שהחרקים הזעירים אינם בטלים בתערובת משום דין בריה, יש עדיין לומר שיש מי שפסק שברייה לא בטלה כשאר תערובות אך היא בטלה בכמעט אלף. דעה זו הובאה על פי הירושלמי (תרומות פרק י משנה ה) ואמנם לא הובאה בדעת הרמב"ם והטור, אך יש שפסקו פסקו כדעת הירושלמי (אך לא הרוב). הכרתי ופלטי (פלטי סימן ק' סק"ד) מביא שיטות והסברים רבים להסתמך על הפסיקה שבריה בטלה באלף. אוסיף שבפתיחת דבריו הוא מציין שבימיו אין כמעט גידול שאין בו נגיעות, "אמנם מעט בכמות" וקשה לבדוק אותם (אך מכיון שהם מיעוט, ניתן לבטל אותם באלף) ושיש לו אחריות לברר כיצד ניתן לאכול גידולים כהלכה. 
בדיקות ירקות עם נגיעות – רמת הנגיעות המחייבת בדיקה ורמת הבדיקה
אין בכל האמור לעיל בכדי לומר שאין חובה לבדוק ירקות נגועים, אלא בכדי להפחית את העצבנות והמתח הקיימים סביב חובת בדיקת הירקות ואף ההימנעות מאכילת ירקות מסויימים אלא אם כן הם מגידול מיוחד למניעת חרקים. נראה כעת מהם המקרים המחייבים בדיקה ובאיזו רמה. 
על פי ההלכה חובת הבדיקה חלה בירק שמוכר כירק נגוע, כאשר יש בו רמת נגיעות של "מיעוט מצוי". "מיעוט מצוי" נידון בהרחבה וגם בנושא זה יש דעות מרובות. מקובל שההגדרה היא נגיעות חרקים על 10% מהירקות. כאשר מדובר בירק שיש בו ספק של מיעוט מצוי (כלומר שאין וודאות שבירק שלפנינו אכן יש מיעוט מצוי) "כל עוד מדובר על ספק והירק נבדק ע"י אדם בעל ראייה נורמלית והוא לא רואה נגיעות, הרי שתורה לא ניתנה למלאכי השרת, הוא יצא ידי חובתו, והירק או הפרי מותרים באכילה". (הרב ויטמן שם עמ' 467). 
כאשר יש קושי רב בבדיקת הירק שיש בו "מיעוט מצוי", או שבדיעבד המאכל הוכן ללא בדיקה (למשל כשמתארחים אצל אדם שלא מקפיד) ניתן לסמוך על הסיבות להקל שמנינו לעיל כדי לאכול את הירק ללא בדיקה כלל. 
הרב שלמה זלמן אויערבך (מנחת שלמה תנינא (ב – ג) סימן סג) פוסק לגבי הזהירות הרבה הנדרשת באכילת ירקות נגועים ובדבריו מביא את דברי המקלים ומסייג שהם נדחו על ידי פוסקים אחרים. בתשובת המשך כשנה לאחר מכן הוא מביא כהערה את כל השיטות להקל, חלקן מניתי כאן, כדי להסביר כיצד מסעדות כשרות יכולות להגיש ירקות אלו למרות שאין בודקים אותם ברמה גבוהה. הוא מביא גם בחלק הזה את הדעות המקלות בפוסקים ומסיים "ושוב פעם אני מדגיש שזה רק להעיר" כדי להבהיר שאינו פוסק כך, או לפחות לא מלכתחילה. הרב ויטמן מביא את דבריו כסעיף להקל ולאפשר צריכת ירקות על ידי בדיקה פשוטה ומאפשרת. 
בירקות קפואים, בהתייעצות עם רבנים וגם עם רבנות תנובה, ידוע שהירקות עוברים בדיקה לצורך בקרת איכות הירקות וכן ניקוי משמעותי. לכן ירקות אלו נגועים פחות מאותם ירקות המשווקים טריים. הרב ויטמן כותב על בדיקות המעבדה שנעשו על ירקות סנפרוסט והם נמצאו כולם מתחת לרמת מיעוט מצוי, ובמיקס פירות יער נמצא מעל מיעוט מצוי. 
 
לסיכום, ירקות קפואים מותרים באכילה כיוון שאין בהם מיעוט מצוי, בעקבות טיב האיכות והניקוי במפעלים. מי שרוצה להדר יכול ליצור קשר עם רבנות תנובה או רבנים שעוסקים בתחום לברר על היבול של אותה שנה, האם מוחזק נקי ברמת מהדרין. השנה שנת תשפ"ג הכרובית נקיה מאד ברמה של מהדרין והברוקולי גם נקי וכשר אך אי אפשר לומר בוודאות שברמה של כשרות מהדרין (אם כי יתכן גם שכן). 
פירות קפואים מוחזקים על פי דברי הרב ויטמן בנגיעות גבוהה ממיעוט מצוי, לכן עדיף שללא בדיקה פירות אלו ישמשו לטחינה (וכך אין בהם בריה שלימה) 
שאלת לגבי ירקות קפואים, אך אני מוסיפה שאם את מעוניינת בהנחיה כיצד לפעול בסוגי ירקות ופירות טריים שונים כדאי לעיין בספר "ואכלת ושבעת" של הרב אלישיב קנוהל (ספר בסיסי בהלכות כשרות שראוי שיימצא בכל בית) או בפניני הלכה (שם סעיפים י-טז).
בברכה, 
רחל
 
לקריאה נוספת
הרב זאב ויטמן, כשרות ירקות המוחזקים בחרקים, מאת: הרב זאב וייטמן כאן – שיטת הניקוי בברוקולי וכרובית קפוא
הרב זאב ויטמן, "נתינת כשרות למטבחים המשתמשים בירקות עלים שלא מגידול מיוחד  (תגובה), אמונת עתיך – עלון מס' 37  (תשס"א) כאן – התייחסות לאופן הבדיקה
הרב זאב ויטמן, "ירקות ופירות המחוזקים בנגיעות", תחומין מא (תשפ"א) – דיון במקורות
הרב אליעזר מלמד, פניני הלכה ספר כשרות ב' פרק כג כאן
הרב איתם הנקין הי"ד, "לכם יהיה לאוכלה", הוצאת המכון לרבני יישובים קרית-ארבע חברון – דיון רחב במקורות בשיטות השונות
הרב אלישיב קנוהל, "ואכלת ושבעת" פרק י'
סדרת הספרים בדיקת המזון כהלכה מאת הרב משה ויא (לשיטת המחמירים)### שאלה  
 היי
אני ובן זוגי ביחד כשנתיים תמיד שמרנו על גבולות הנגיעה ועכשיו נהיה קשה יותר. מכיוון שבן זוגי איננו דתי קשה לו כל העניין אבל הוא מכבד, אך בכל הנוגע לנגיעה שהיא לא מינית הוא לא מוכן לוותר ואני מבינה אותו וקשה לי לדרוש את זה ממנו, השאלה אם אנחנו בכיוון של חתונה אם יש עניין להקל במגע לא מיני כמו החזקת ידיים וחיבוק אם נעשתה טבילה במקווה לאחר קבלת המחזור.
 . ### תשובה  
 שלום לך יקרה, 
אני שמחה שאת פונה אלינו. אני שומעת את הקושי שלך ובעיקר של בן הזוג שלך שמביא אותך לחשוב על פתרונות אפשריים כדי להקל על הקושי של חוסר מגע כלשהו ביניכם. אני מקווה שאצליח לעשות לך סדר ולהסביר היטב את הנושא כך שיתיישב על ליבך. אפתח בפריסת האיסורים של קיום יחסי אישות (בזמן נידה ושלא בזמן נידה) ובעקבותיהם אפרוס את הסייגים הנגזרים מכך על המגע. בהמשך אתייחס לגזירה האוסרת טבילת רווקות ולסיום דברים מלב אל לב על מהות ההרחקה שבין גברים ונשים שיש ביניהם קשר קרוב. 
 
איסור קיום יחסים ומגע בין פנויה ופנוי
האיסור על מגע בין גבר ואישה שאינם נשואים וכן של בני זוג כשהם אסורים זה לזו נקבע כסייג (גדר) לקיום יחסים אסורים ביניהם. במקרה של אישה נידה, האיסור לקיים יחסים עם גבר, בין אם הם נשואים ובין אם אינם נשואים, הוא איסור כרת: "וְאִישׁ אֲשֶׁר יִשְׁכַּב אֶת אִשָּׁה דָּוָה… וְנִכְרְתוּ שְׁנֵיהֶם מִקֶּרֶב עַמָּם". (ויקרא כ, יח). כיום כל הנשים הרווקות הן נידות, לאור התקנה בה נדון בהמשך. התורה עצמה קבעה סייג לאיסור זה: "וְאֶל אִשָּׁה בְּנִדַּת טֻמְאָתָהּ לֹא תִקְרַב לְגַלּוֹת עֶרְוָתָהּ". לפי הרמב"ם "לא תקרב" הינו איסור דאורייתא של מגע אינטימי שיש בו הנאה כגון חיבוק ונישוק, ואילו לפי הרמב"ן זהו איסור מדרבנן. ישנה מחלוקת בהבנת הרמב"ם ביחס למגע שאינו אינטימי – האם לדעתו גם הוא אסור מן התורה (בית יוסף יורה דעה קצ"ה) או לא (ש"ך שם ס"ק כ). מעבר למגע אינטימי, חז"ל הוסיפו סייגים נוספים על איש ואישה אסורים כדי למנוע כל אפשרות של עבירה חמורה על איסור כרת כגון מגע בכלל, העברת חפצים מיד ליד ועוד. 
לעומת איסור קיום יחסי אישות כאשר האישה נידה, קיום יחסים ע"י גבר ואישה שאינם נשואים וכאשר האישה אינה נידה (למשל שטבלה לאחר הוסת כפי שאת מציעה) הינו אסור אך ברמת חומרה פחותה. הרמב"ם (ספר המצוות לאו שנה) לומד את האיסור מן הפסוק "לֹא תִהְיֶה קְדֵשָׁה מִבְּנוֹת יִשְׂרָאֵל וְלֹא יִהְיֶה קָדֵשׁ מִבְּנֵי יִשְׂרָאֵל" (דברים כג, יח) וכך כותב: "שהזהירנו שלא לבא על אשה בלא כתובה ובלא קדושין". לפי רבינו יונה (שערי תשובה שער ג, צה) האיסור מן התורה מתייחס למי שייחד לעצמו אישה קבועה לקיום יחסים – "המייחד לו פנויה לזנות", כלומר קיום יחסים באופן מתמשך שלא במסגרת נישואין, ואילו קיום יחסים חד פעמי מזדמן הוא איסור דרבנן. לפי הראב"ד הפסוק מלמד על איסור לקיים יחסים עם אישה שעובדת במקצוע הזנות ולא מתייחס לקיום יחסים בין פנוי ופנויה. אוסיף על כך שמעבר לדיון באיסור המדובר, יש גם דעה המובאת בריב"ש שמי שמקיים יחסים מחוץ למסגרת הנישואין עובר בביטול מצוות עשה של קיום יחסים רק בתוך הנישואין, הנלמד מן הפסוק…. "כי יקח איש אשה ובעלה" (דברים כד,א) – "אמרה תורה כשירצה לבעול יבעול בקדושין" (ריב"ש תכה).
מכל האמור לעיל יוצא שרמת האיסור בקיום יחסים כאשר האישה אינה נידה פחות חמורה (כרת לעומת איסור דאורייתא או דרבנן) נגזור שגם המגע שאסור בין הגבר והאישה כסייג מקיום יחסים הינו ברמת איסור פחות חמורה.
מעבר לאיסור הפורמלי והקל יותר, מוסיפים הפוסקים שבכל זאת יש להישמר מן המגע אפילו כשהאישה אינה נידה וכאשר מדובר במגע שאינו מיני. 
בעל שו"ת חוות יאיר (סימן קפב) מתייחס לפנוי ופנויה ששיקרו לרשויות שהם נשואים כדי שיוכלו לעבור את הגבול והם שואלים אם מותר להם להתנשק כדי להוכיח שהם בני זוג. הוא אוסר על כך למרות שאין במעשה קריבה כלל. כך הוא כותב:
לא ינשקנה כי מכל מקום לא יצא מקריבת ערוה אף כי אין נדה היא הוי כמו אשת איש בקריבה של גילוי עריות ואף על פי שאין כאן קריבה של חיבה דאסרה תורה מכל מקום מכוער הדבר מאד ותחלתה פשיעה. 
המאירי (בית הבחירה עבודה זרה יז עמ' א) גם מלמד שאמנם האיסור מן התורה הוא למקרה של סייג מגילוי עריות, אך למרות זאת יש להישמר מכל סוג של קירבה, כמו שיש לנזיר להתרחק מאד מהכרם:
אף על פי שבאיסור קריבה פרשה תורה לא תקרבו לגלות ערוה שהדבר מוכיח על קריבה שלא בכונת גלוי ערוה שמותרת, מכל מקום צריך אדם להזהר על כל קריבה שבעולם, לך לך אמרינן לנזירא סחור סחור לכרמא לא תקרב:
 
טבילה לרווקה
שאלת על האפשרות של מגע לאחר טבילה ולכן אתייחס גם לעצם עניין הטבילה. ראינו לעיל שהאיסור של קיום יחסים של פנויים כשהאישה טהורה הוא חמור פחות מקיום יחסים כאשר האישה נידה. בעקבות כך התעורר בדור האחרון שוב דיון שעלה בעבר האם נשים רווקות המקיימות יחסי אישות יכולות ואף צריכות לטבול כדי להימנע מאיסור כרת. שאלה זו כלל אינה קלה ועלתה לדיון בימי הביניים – מצד אחד כאמור כך יימנע איסור כרת, מצד שני זהו פתח לאפשר ואולי אף להרבות יחסים אסורים בין פנויים ופנויות וניצול אפשרי של גזרת הטבילה. הריב"ש (לעיל) נשאל בתקופה זו מדוע אינו מתקן תקנה שכל הרווקות צריכות לטבול כדי לא להיכשל באיסור כרת. הריב"ש מכריע שיש להשאיר את האיסור החמור יותר על כנו, ולהעדיף את ההרתעה מעבירה חמורה על פני פתיחת אופציה של ריבוי איסורים קלים יותר: "ומה שלפלאת איך לא תקנו טבילה לפנויה כדי שלא יכשלו בה רבים. אין כאן מקום תמה שהרי כיון שהפנויה אסורה כמו שכתבתי אדרבה אם היתה טובלת היה בה מכשול שהיו מקילין באסורה כיון שאין אסורה אלא מדרבנן". 
עד כאן הסקירה ההלכתית. ראינו שמגע כשהאישה טהורה הוא איסור ברמה נמוכה יותר ממצב שהאישה טהורה אך ראינו שגם במקרה זה יש בכך בעייתיות. כמו כן ראינו שלא תיקנו לרווקות לטבול כדי להרחיק את האנשים והנשים מן העבירה. 
בצד המהותי של טבילת רווקה, מעבר לפן ההלכתי ראוי להבין מהם החסרונות של הטבילה לפני הנישואין. הטבילה במקווה היא מעשה משמעותי שמעביר את האישה מסטטוס "אסורה" לסטטוס "מותרת". את לא דיברת על טבילה למען קיום יחסים אך יתכן במעשה הטבילה ושינוי הסטטוס השפעה פסיכולוגית על האישה. המעמד של "מותרת" פותח פתאום אפשרות שאולי לפניכן לא העלית על דעתך, ברגע שאישה מותרת, אז המחסום של איסור כרת כבר אינו עומד בפניך וקיום יחסים מחוץ לנישואין נהיה "נגיש" יותר. הטבילה פותחת את הדלת אל "הצעד הבא" שעבורו נועדה הטבילה לנשים בימינו, והוא האינטימיות הזוגית שהיתה אסורה קודם לכן. (בעבר הטבילה היתה גם לצורך אכילת קודשים ועליה להר הבית אך כיום טבילה מטרתה כמעט תמיד להתיר את הזוג בקיום יחסים). 
הטבילה היא רגע משמעותי ורצוי לשמור עליה למסגרת הנישואין ולמימוש הפוטנציאל הזוגי שהיא טומנת בחובה. 
במובן מסויים השאלה שלך דומה לשאלה שעמדה בפני הריב"ש, האם כדאי להורות לטבול כדי שהזוגות יעברו על איסורים קלים יותר ולא ייכשלו באיסור חמור יותר. אמנם לא שאלת על קיום יחסים אלא רק על מגע, אך הרעיון כאן דומה ועלייך להכריע על פי המקורות הפרוסים לפנייך. האם להקל בהלכה במקום של איסור "קל" אך לקחת בכך גם סיכון לאיסור חמור או לשמור על ההלכה בדקדוקיה. 
בכל מקרה אציין שבמקרה של טבילה חשוב ללמוד מראש את כל הדינים שבספירת ימי הטומאה, שבעת הנקיים והלכות טבילה כדי לעשות זאת באופן הנכון על פי ההלכה. 
 
אין אפוטרופוס לעריות### שאלה  
 שלום, אשמח לעזרה. אני מגיעה פעם בחודש למאמן כושר (חילוני) שמסייע לי בטיפול בבעיות רגליים, אליו הופניתי מאיש מקצוע אחר. מאז שהגעתי למאמן מצבי השתפר מאוד, ממש נס, ואני רואה אותו כשליח שהקב״ה שלח לי (התפללתי רבות על רפואה). במהלך האימון אין נגיעה בינינו, אך פעמים אחדות בודדות הוא נגע בי כדי להדגיש כיצד לבצע את הפעולה בצורה נכונה יותר, היכן אני אמורה להרגיש את עבודת השרירים או כדי לעזור לי לשמור על שיווי משקל. אני הייתי מעדיפה שלא ייגע בי כלל ויסביר לי את הדברים בעל פה. עם זאת, אני מחשיבה אותו כרופא. קראתי על נגיעה לצורך רפואה והיה כתוב שהיא מותרת (בכל מקרה הייתי מעדיפה שלא תקרה בכלל). בסוף המפגש האחרון הוא הושיט לי יד ל״כיף״ ואמר ״תני לי כיף״. אני לא רציתי לתת לו, והוא למעשה ״הכניס אותי לפינה״, לא הבנתי למה הוא עשה את זה. הרי הוא יודע שאני דתייה ובשאר הפעמים נפרדנו לשלום ללא מגע כששנינו עושים שלום באוויר או רק אומרים שלום. אדגיש שאני מגיעה לאימון עם אבא שלי ושהאימון מתבצע במקום פתוח בחצר בית, כלומר אני לא נמצאת לבד עם המאמן. אני לא מרגישה בנוח עם הכיף שנתתי לו והדבר מציק לי. ביקשתי סליחה מה׳ וגם ביקשתי שהמאמן לא יושיט לי יד פעם נוספת כי אני לא רוצה לעמוד שוב במצב הזה. אני לא מרגישה בנוח לדבר עם המאמן על שמירת נגיעה ולא הייתי רוצה לפתוח איתו את הנושא. חשבתי על דברים שאני יכולה לעשות כדי למנוע חזרה של המצב – בסוף האימון אני ואבא שלי מתקדמים באיטיות לכיוון היציאה אז במקום זאת אני יכולה לעשות את זה מהר. בנוסף, ליד דלת היציאה אני ברוב הפעמים בצד הקרוב למאמן והמלווה שלי בצד של הדלת, אז אני צריכה לדאוג להתמקם בצד הזה במקומו וככה אני אהיה רחוקה מהמאמן. אני בטוחה שאם המאמן היה יודע שהוא גרם לי חוסר נעימות וצער על המקרה הוא היה מאוד מצטער, לא נראה לי שהוא עשה את זה בכוונה רעה. אך שוב לא הייתי רוצה לדבר איתו על הנושא. אשמח לתשובתך בנושא ולעזרה מה לעשות כדי להרגיש יותר טוב, בעיקר מול ה׳. אני לא רוצה שהדבר יציק לי ויגרום לי מחשבות או עצבות. אשמח לעצתך ולעזרתך.
 . ### תשובה  
 ### שאלה  
 היי יש לי שאלה בנוגע לכיבוד הורים. חשוב לי מאד לכבד את אמא שלי אבל אני מתקשה הרבה מאד פעמים להבין איפה הגבול, יוצא הרבה מצבים שאמא שלי יכולה לצעוק עליי ולדבר אליי לא יפה היא לא עושה זאת בכוונה ואני משתדלת לא לכעוס עליה בגלל זה אבל הרבה מאד פעמים קשה לי, אני מעמידה אותה במקום ומציבה לה גבולות אני מרגישה שרק ככה אוכל לכבד אותה באמת. רציתי לשאול אם זה עדיין בגדר כיבוד הורים
 . ### תשובה  
 שלום לך,
שאלתך חשובה כל כך וניכרת כוונתך הטובה וגם מחשבה עמוקה. אשרייך שחשוב לך לכבד את אימך.
בשלושה מקומות התורה מצווה  אותנו בכבוד הורינו ובמוראם:
1. שמות כח יב: כַּבֵּד אֶת אָבִיךָ וְאֶת אִמֶּךָ לְמַעַן יַאֲרִכוּן יָמֶיךָ עַל הָאֲדָמָה אֲשֶׁר ה' אֱלֹהֶיךָ נֹתֵן לָךְ.
2. ויקרא יט ג :אִישׁ אִמּוֹ וְאָבִיו תִּירָאוּ וְאֶת שַׁבְּתֹתַי תִּשְׁמֹרוּ אֲנִי ה' אֱלֹהֵיכֶם.
3. דברים ה טז: כַּבֵּד אֶת אָבִיךָ וְאֶת אִמֶּךָ כַּאֲשֶׁר צִוְּךָ יְהוָה אֱלֹהֶיךָ לְמַעַן יַאֲרִיכֻן יָמֶיךָ וּלְמַעַן יִיטַב לָךְ עַל הָאֲדָמָה אֲשֶׁר ה' אֱלֹהֶיךָ נֹתֵן לָךְ.
 
שלושה דברים בולטים בפסוקים: 
האחד, השימוש בפעלים לכבד ולירוא.
השני, הקדמת האם לאב בעניין היראה והאחרון ציון שכר המצווה – אריכות ימים בעולם הזה.
לענייננו בשאלתך, נתמקד בהבנה מה כוללים הכבוד והיראה.
הרמב"ם בהלכות ממרים ו, ג) מגדיר מורא וכבוד כך:
"אי זהו מורא ואי זהו כבוד? 
מורא לא עומד במקומו ולא יושב במקומו ולא סותר את דבריו ולא מכריע את דבריו ולא יקרא לו בשמו לא בחייו ולא במותו .. 
אי זהו כבוד? מאכיל ומשקה מלביש ומכסה משל האב ואם אין ממון לאב ויש ממון לבן כופין אותו וזן אביו ואמו כפי מה שהוא יכול, ומוציא ומכניס ומשמשו בשאר הדברים שהשמשים משמשים בהן את הרב ועומד מפניו כדרך שהוא עומד מפני רבו."
ההנחיה ההלכתית נשמעת על פניה קפדנית ומלאת פרטים, אולם בהתבוננות מעמיקה עולה שיש כאן תיאור של התנהגות מינימום. מצד הכיבוד יש לדאוג לרווחתם הפיזית המינימלית של ההורים, ומצד היראה יש לעשות מעשים המראים שאנו מבינים את ההיררכיה שבין הורים וילדים ולא לזלזל בהם.
במסכת קידושין הדנה באריכות במצות כיבוד הורים כולל סיפורים והמחשות, ישנה ברייתא נהדרת (קידושין ל ע"ב) המוסיפה לנו ממד נוסף ביחסי הורים ילדים:
תָּנוּ רַבָּנַן: שְׁלֹשָׁה שׁוּתָּפִין הֵן בָּאָדָם: הַקָּדוֹשׁ בָּרוּךְ הוּא, וְאָבִיו, וְאִמּוֹ.
בִּזְמַן שֶׁאָדָם מְכַבֵּד אֶת אָבִיו וְאֶת אִמּוֹ אָמַר הַקָּדוֹשׁ בָּרוּךְ הוּא: מַעֲלֶה אֲנִי עֲלֵיהֶם כְּאִילּוּ דַּרְתִּי בֵּינֵיהֶם, וְכִבְּדוּנִי.
מכיוון שהורינו מביאים אותנו לעולם הם הופכים בכך שותפים לקב"ה. עלינו להיות אסירי תודה ולהוקיר אותם בכל מצב וזמן מכוח הכרת הטוב כלפיהם ומתוך כך גם הכרת כבוד גם כלפי הקב"ה.
עם זאת,  יש לשים לב גם למה שלא כתוב בהלכות כיבוד הורים. אדם לא חייב לחשוב בדיוק כמו הוריו, להבין את העולם כמותם, ולהיות העתק מוחלט שלהם. גם על ההורים חלה חובה לכבד את ילדיהם מעצם היותם ברואים בצלם אלוקים. אם הורים כופים על ילדיהם להיות שכפול של עצמם, תוצר כזה של חינוך מייתר את הערך הסגולי של הילדים שהם בני אדם בפני עצמם עם נשמה ותפקיד בעולם. מותר אפילו לחלוק על ההורים כל עוד זה נאמר בצורה מנומסת ומכבדת. אין שום חובה הלכתית שתסכימי עם החינוך של הורייך ובבוא הזמן בע"ה תוכלי לחנך את ילדיך כפי הבנתך. עצמאותך הינה גם היא מתוקף היותך נבראת בצלם אלוקים עם הנשמה המיוחדת והייחודית שאת ותפקידך האישי בעולם.
ועדיין, הייתי ממליצה לך בחום, לחשוב לעצמך מהם הדברים היפים והטובים שאת לומדת מאימך. אני מאמינה שכאשר תדעי לציין לעצמך את הטוב שקיבלת ולמדת מאמא, זה יעזור לך להסתכל על המצב בעין חומלת יותר. ועוד, שווה לנסות לשוחח עם אמא. להסביר לה את מקומך ולשתף אותה בנחת, במה שמציק לך. 
ובכלל, שיח פתוח וכן הוא בסיס לחיים של שלום בתוך משפחה, בין ילדים להורים ובע"ה גם אחר כך בבית שתבני את.
נשמע שאת יודעת לזהות היכן המילים של אמא עוברות גבול מבחינתך.  מאחר שאין זה מקומך לחנך את אמא מה שנותר לעשות, וזה הרבה, הוא לשנות את הגישה שלך כלפי התנהגותה. לפרשנות שלך את התנהגותה יש מקום רב עבור הרוגע שלך בחייך.
כיבוד הורים הוא מהמצוות המאתגרות ביותר שיש, ולא תמיד פשוט לקיימה. עליה נאמר בתלמוד הירושלמי שהיא מצווה 'חמורה שבחמורות' (פאה, פ"א, מ"א). אכן מצות כיבוד הורים יכולה לקחת אותנו עד קצה גבול יכולת הסבלנות שלנו או ההכלה שלנו. אני מאמינה שהתורה יודעת זאת ולכן שכרה של המצווה, הרבה מאד (אריכות ימים), אולם חז"ל בחכמתם ידעו, שאם לא תוגבל המצווה לפרמטרים מדידים יכולה להתרחש עריצות או תלות או סתם הימנעות לכתחילה מכיבוד הורים.
מדברייך עולה שלצד ההבנה בחשיבות של מצוה כיבוד אם, את מבינה את החשיבות של דאגה להווייתך הפרטית ואפילו הייתי אומרת, שלומך הרגשי. כמו בהרבה נושאים בעבודת ה' ובחיים בכלל, המקומות המאתגרים אותנו יכולים לחשוף כוחות בעצמנו שלא ידענו שיש לנו.
יחד עם זאת, אם קיום המצווה גורם לך נזק רגשי או ממוני אין לך חובה לשלם מחיר זה ועליך להגן על עצמך תחילה. יש לזכור שהמצווה כוללת דאגה לרווחת ההורים ולא לפגוע בכבודם בכל מצב, אך אין מצווה להוסיף על כך אם זה מזיק לך. במצבים מסויימים עדיף להתרחק אם את חוששת שללא כך תפגעי בכבוד אמך, וכך מסופר על רב אסי במסכת קידושין שעלה לארץ כדי להתרחק מאמו שדעתה השתבשה (קידושין לא,ב). במקרה כזה יש לוודא ששלומו הפיזי של ההורה מטופל ולא ייפגע כשהילד מתרחק (שו"ע יו"ד רמ,י).
ומאחר שכמו שראינו לעיל, שלושה שותפים לו לאדם, תמיד כדאי לשתף את הקב"ה בצר לך, התפללי , שינחה אותך בדרך הנכונה, ילמד אותך מהן הגבולות הנכונים לך ואיך לנתב את מערכת היחסים כך שלא תגיעי לכדי פגיעה באמא חלילה או פגיעה במסלול חייך.
מאחלת לך מכל הלב,
שנה טובה ומתוקה
ושלום ורעות,
יפית
 
 
 
 ### שאלה  
 אני עומדת לפני טקס ההשבעה לצה"ל – האם מותר לי לומר "אני נשבעת" כפי הנוסח של ההשבעה, או שעלי לשנות ולהגיד "אני מצהירה", כפי שידוע לי שעושים ועושות חיילים וחיילות דתיים? ומה היא סיבת השינוי? 
 . ### תשובה  
 אקדים בהקדמה קצרה על עניין השבועה:
הדיבר השלישי (שמות כ) הוא: "לֹא תִשָּׂא אֶת שֵׁם ה' אֱ-לֹהֶיךָ לַשָּׁוְא כִּי לֹא יְנַקֶּה ה' אֵת אֲשֶׁר יִשָּׂא אֶת שְׁמוֹ לַשָּׁוְא.
ובספר דברים (י, כ) כתוב: אֶת ה' אֱ-לֹהֶיךָ תִּירָא אֹתוֹ תַעֲבֹד וּבוֹ תִדְבָּק וּבִשְׁמוֹ תִּשָּׁבֵעַ.
לכאורה סתירה: מצד אחד – אזהרה חמורה ואיסור להישבע אפילו באמת, אם אין בכך צורך, אם זה לשווא. 
ומאידך – "בשמו תשבע". 
ואם כך – האם מותר או אסור או אולי חובה להישבע? 
 
במדרש תנחומא (במדבר ל"ט בעניין נדרים): 
…אמר להם הקב"ה לישראל: הוו זהירין בנדרים ואל תפרצו בהן, (=אל תרבו לנדור) שכל הפורץ בהן סופו למעול בשבועות (=לא לקיים את שבועותיו) והמועל בשבועות – כופר בקב"ה ואין לו מחילה לעולם, שנאמר (שמות כ') "כי לא ינקה ה' את אשר ישא שמו לשוא"! 
(אבל), כתוב אחר אומר (ירמיהו ג'): "ונשבעת, חי ה', באמת משפט ובצדקה"; 
אמר להם הקב"ה לישראל: לא תהיו סבורין שהותר להישבע בשמי אפילו באמת, אין אתם רשאים להישבע בשמי אלא אם יש בכם כל המידות האלה, שנאמר: "את ה' אלוהיך תירא ואותו תעבוד ובו תדבק"; ושתהיו כאותם שלושה שנקראו יראי א-לוהים, ואלו הן: אברהם, איוב ויוסף. 
אברהם דכתיב (בראשית כ"ב) "כי עתה ידעתי כי ירא א-לוהים אתה"; 
איוב דכתיב (איוב א') "תם וישר וירא א-לוהים"; 
יוסף דכתיב (בראשית מ"ב) "את הא-לוהים אני ירא" ; 
"ואותו תעבוד" – אם אתה מפנה עצמך לתורה ולמצוות ואין לך עבודה אחרת, לכך נאמר "ואותו תעבוד"… אם יש בך כל המידות האלה – אתה רשאי להישבע, ואם לאו – אין אתה רשאי!!
לפי דרשת חז"ל אין אנו ראויים כלל להישבע.
 
וכעת – לטקס של צה"ל: שבועה או הצהרה?:
בטקס לא מזכירים את שם ה', ולכן אין זאת שבועה ממש.
ועם זאת – נבין מה משמעותה של שבועת האמונים לצה"ל? 
שבועת האמונים לצה"ל היא, כפי שחז"ל קוראים לה, שבועת ביטוי – החלטה של אדם להישבע על התחייבות עתידית (או, במקרים אחרים, על אימות פעולה שכבר נעשתה). השם "ביטוי" נגזר מהפסוק "או נפש כי תישבע לבטא בשפתיים להרע או להיטיב, לכל אשר יבטא האדם בשבועה" (ויקרא, ה', ד'). 
משמעות כל שבועה היא: כשם שה' קיים לעולם ולעולמי עולמים, כך דברי יהיו קיימים ונכונים! 
על כן, בנוסף לנאמר במדרש לעיל, שאין אנו ראויים להישבע בשמו, אין זה פשוט להישבע גם ללא אזכור שם ה', כי אם לא נממש את התחייבותנו באופן מדויק ומושלם, תהיה בכך פגיעה בכבוד ה'. 
לכן עדיף להסתפק בהצהרה, שתוכנה הוא הכרזה ברורה שאנחנו נאמנים לחלוטין לעם ישראל ולארץ ישראל, אבל בלי לערב בהכרזה זו את שם ה'.
 
ועוד אוסיף – זכינו לחיות במדינת ישראל. דורות אבותינו רק חלמו על אפשרות של עם החי בארצו. החיים מתוך חירות בארץ מטילים עלינו אחריות גדולה מאד לשלומה ולבטחונה של המדינה – ואשריך ואשרי כל המשרתים והמשרתות אתך שזכיתם לקיים מצווה גדולה זו. 
ועוד אחריות מוטלת על כתפיך כאשה צעירה דתיה – אשר בשרתך בצבא את מקיימת ממש קידוש שמו של ה' בעולם, בהקפדה על מצוותיו, על עמידתך מול הקב"ה ביחד עם מילוי כל חובותיך כחיילת במדינת ישראל. 
 
אני מאחלת לך ולכל חבריך וחברותיך שתזכו לקיים בנאמנות את כל חובותיכם לעם, למדינה ולצה"ל כפי שהצהרתם, ותהיה עליכם ברכת ה':  
"יברכך ה' וישמרך"### שאלה  
 אני סובלת מהפרעת אכילה, כשהתחלתי את הטיפול והייתי ממש במצב קשה אז התחלתי אצל דיאטן (מלכתחילה הייתי מעדיפה דיאטנית אבל לא היה פנוי) ובהמשך בנוסף אצל מטפלת, הדיאטן להפרעות אכילה הוא מדבר לעומק ולא רק על אוכל בלבד, (למרות שאחרי שהתחתלי ללכת גם למטפלת רגשית, אז אני בעיקר מדברת איתה על נושאים יותר רגשיים)
חשוב לי לציין שהקשר שלי עם הדיאטן הוא קשר טיפולי בלבד ללא קרבה יתרה, ואני לא חושבת עליו, או אוהבת אותו והוא גם די גדול ממני.. ### תשובה  
 תודה רבה!
 
תשובה
שלום לך, 
משמח לשמוע שאת דואגת לעצמך ומקבלת את הטיפולים הנדרשים כדי להיטיב עמך. טוב שמצאת דיאטן שעונה על הצרכים שלך בצורה מעמיקה ושאת מרגישה שאת בידיים טובות. בטיפול רפואי, וכן בטיפול על ידי אנשי מקצוע כמו דיאטן, חשוב גם על פי ההלכה לקבל את הטיפול הטוב ביותר עבורך, גם אם מדובר במטפל גבר. 
יש שני עניינים הלכתיים שעלולים להיות בעייתיים בטיפול אצל גבר: עניין ייחוד של גבר ואישה, ועניין המגע בעת הטיפול. ההנחה שלי היא שבטיפול אצל דיאטן אין מגע של המטפל במטופלת, לכן אתייחס רק לייחוד. 
האיסור של ייחוד במקרה שאת מתארת חל רק במקרים בהם מסתגרים המטפל והמטופלת בחדר שאליו אין גישה אקראית על ידי אנשים אחרים. לכן, כל עוד החדר לא נעול וידוע שהמזכירה (או אדם אחר) יכולה להיכנס מידי פעם לחדר, אפילו אם זה נדיר, אין איסור של ייחוד. כמו כן, אם יש מישהי או מישהו שמחכה לך בחדר ההמתנה ובעקרון יכול להיכנס לחדר אם ירצה. דרכים נוספות למנוע ייחוד הן שהדלת תישאר מעט פתוחה או – אם את נשואה – שבעלך נמצא באזור (לפי ההלכה הוא נמצא "בעיר") ולכן ברמת העקרון יכול לקפוץ אליך בכל רגע. כמובן שיש גם אפשרות להיכנס לטיפול ביחד עם קרוב או קרובת משפחה מדרגה ראשונה (וגם סבתא ונכדה) אך יתכן שהפרטיות חשובה במפגשים אלו וזה לא פתרון ריאלי. 
שנה טובה ובברכת בריאות הגוף והנפש, 
רחל
 
מקורות ולקריאה נוספת
שולחן ערוך אבן העזר כב, א-יא
אגרות משה אבן העזר חלק ב, טו 
ראי בהרחבות של תשובה שמופיעה באתר כאן. ### שאלה  
 אני מאובחנת עם אנדומטריוזיס שגורם לכאבים קיצוניים בזמן המחזור. כשהכדורים שלי לא מועילים הדבר היחיד שמקל על הכאבים זה מקלחת חמה (זרימה של מים חמים, ללא צורך בסבון או שטיפה של השיער).
רציתי לדעת אם יש אפשרות למקלחת עם מים חמים (שחוממו בדוד שמש) ביום כיפור? 
תודה ושנה טוב
 . ### תשובה  
 שלום לך, 
השאלה היא האם רחיצה לצורך הקלה על כאבים הינה רחיצה הכלולה בחמשת האיסורים של יום כיפור. הרמ"א (אורח חיים, תריג, ג) פוסק: "דכל רוב רחיצה שאינו מכוין בה לתענוג, מותרת; ולכן אפילו בא מן הדרך ורגליו כהות, מותר לרחצן".
כלומר, הוא מגדיר כל רחיצה שאינה לתענוג כרחיצה מותרת כיוון שעדיין יש עינוי. 
המשנה ברורה שם (ס"ק ב) מסביר: "שלא אסרו אלא רחיצה של תענוג – מלשון זה משמע דאם הזיעה הרבה ורוצה לרחוץ להעביר הזיעה מותר כיון שאינה רחיצה של תענוג ומכל מקום מי שאינו איסטניס ואין צריך לרחיצה זו כל כך נכון להחמיר שלא לרחוץ בשביל העברת הזיעה כמו שאסור לסוך בשמן להעביר הזוהמא כמו שמבואר בסימן תרי"ד".
לכן, אם הרחיצה אינה לתענוג אלא להסיר את הכאבים זה יהיה מותר.
לעניין רחיצה בשבת, גזרת הרחיצה בשבת במים חמים נגזרה רק במקום שאין בו צער ולכן מותר גם מבחינה זו (ביאור הלכה שכו, א ופניני הלכה שבת יד,ח)
מאחלת לך צום קל וגמר חתימה טובה, ### שאלה  
 האם מותר לאישה לרקוד עם ספר תורה ועל מה צריך להקפיד? האם יש יותר בעיה כשאישה נידה?
 . ### תשובה  
 ככל שהתקרב חג שמחת תורה, התגלגלו לפתחי בשבועות האחרונים שאלות לעניין האופן בו ראוי לנהוג כאשר נשים רוקדות עם ספרי תורה כחלק מהחג, בקהילות בהן הוחלט על ריקודי נשים עם ספרי תורה. שאלה אחת שעשויה להתעורר במקרים אלה, הינה האם יש בעיה שנשים בשעת נידות יגעו בספר התורה?
במסכת ברכות מובא בשמו של התנא ר' יהודה בן בתירא: "אין דברי תורה מקבלין טומאה שנאמר הלא כה דברי כאש נאם ה' מה אש אינו מקבל טומאה אף דברי תורה אינן מקבלין טומאה" (ברכות כב ע"א). וכך פסק הרמב"ם בהלכות תפילין ומזוזה וספר תורה פרק י' הלכה ח': "כל הטמאין ואפילו נדות ואפילו כותי מותר לאחוז ספר תורה ולקרות בו, שאין דברי תורה מקבלין טומאה, והוא שלא יהיו ידיו מטונפות או מלוכלכות בטיט אלא ירחצו ידיהם ואח"כ יגעו בו". כלומר, לפי הרמב"ם הקריטריון להיתר לאחוז בספר התורה אינו טומאה אלא נקיות הידיים".
השו"ע פסק את דברי הרמב"ם להלכה, והוא מציין בשני מקומות כי כל הטמאים יכולים לגעת בספר התורה. בהלכות ספר תורה ביורה דעה סימן רפ"ב סעיף ט' מובא כך: "כל הטמאים, אפילו נדות, מותרים לאחוז בס"ת ולקרות בו. והוא שלא יהיו ידיהם מטונפות או מלוכלכות". השו"ע מתייחס לדין זה גם באורח חיים סימן פ"ח, ושם מעיר הרמ"א כי במדינתו יש מנהג אחר של נשים: "יש שכתבו שאין לאשה נדה בימי ראייתה ליכנס לבית הכנסת או להתפלל או להזכיר השם או ליגע בספר, ויש אומרים שמותרת בכל, וכן עיקר, אבל המנהג במדינות אלו כסברא ראשונה. ובימי לבון נהגו היתר. ואפילו במקום שנהגו להחמיר, בימים נוראים וכי האי גוונא, שרבים מתאספים לילך לבית הכנסת, מותרין לילך לבית הכנסת כשאר נשים, כי הוא להן עצבון גדול שהכל מתאספים והן יעמדו חוץ". 
הרמ"א פוסק שאישה מותרת להיכנס לבית הכנסת, להתפלל, להזכיר שם שמיים ולגעת בספר התורה בימי נידותה, אך מביא מנהג של נשים לא לעשות דברים אלו בשעה שרואות דם. גם מנהג זה אינו קשור בטומאה, מאחר שבימי הליבון, שבהם האישה עודה טמאה, לא נהגו כך. כמו כן, גם המנהג הזה מסויג ואינו נוהג בימי החגים שבהם כל הציבור מגיע לבית הכנסת. פוסקים מאוחרים יותר, גם אשכנזים וגם ספרדים יוצאים נגד המנהג, המשנה ברורה באותו הסעיף מעיד כי במדינתו המנהג אינו כפי שתיאר הרמ"א (אם כי הוא מביא חוכמת אדם שמתאר ותומך במנהג), והרב עובדיה יוסף בשו"ת יחוה דעת (ג', ח') יצא בחריפות נגד המנהג לא להתפלל ולברך, ובסיום דבריו כותב שהנשים רשאיות להחמיר על עצמן בעניין הימנעות מכניסה לבית הכנסת ונגיעה והבטה בספר התורה, אולם לא קיבל את המנהג כמחייב נשים שלא החמירו על עצמן.
כאמור מעיקר הדין אין כלל בעיה לנדה לגעת בספר התורה, ובימינו נשים רבות לא נהגו מנהג זה והן מגיעות לבית הכנסת בזמן נידותן, מביטות בספר התורה ואף מנשקות אותו כאשר יכולות. לכן נראה שגם אישה שנוהגת להחמיר על עצמה במשך השנה לא לגעת ולהביט בספר תורה בזמן המחזור אין לה לוותר לגעת ולהביט ביום שמחת התורה. כמו כן, היום אין חשש של חוסר נקיות בזמן המחזור בזכות אמצעי ההיגיינה המודרניים, כך שגם אם בעבר אישה הייתה עשויה לחשוש לחוסר נקיות ובשל כך להימנע מנגיעה בספר התורה, לא זה המצב היום. מאידך גיסא, חשוב לא להביך נשים שאינן מעוניינות מסיבות שונות לגעת בספר ויש להיות רגישות לעניין זה.
שאלה נוספת העולה בקהילות בהן הוחלט על ריקודי נשים עם ספרי תורה, הינה האם ישנם כללים עליהם יש להקפיד כאשר נשים נוגעות בספר התורה ורוקדות עימו?
בקהילות רבות בארץ נשים אינן רגילות לגעת בספר תורה ולשאת אותו, ולכן חשוב לחזור על כללי ההתנהגות עם ספר תורה בקהילה שבה הוחלט על ריקודים. כפי שציינתי, דברי הרמב"ם בהלכות ספר תורה והשולחן ערוך, דנים בטומאה ובנקיות. כאמור, אין בעיה של טומאה בנגיעה בספר אך יש להקפיד על נקיות. אולם מעבר לצורך בנקיות הידיים בנגיעה בספר תורה, ההימצאות במחיצת הספר ובוודאי שהחזקה שלו דורשת נוהג של כבוד וכובד ראש.
וכך כותב השו"ע בפתח סימן רפ"ב ביורה דעה: "חייב אדם לנהוג כבוד גדול בס"ת. ומצוה לייחד לו מקום ולכבד המקום ההוא ולהדרו ביותר. ולא ירוק כנגד ספר תורה. ולא יגלה ערותו כנגדו. ולא יפשוט רגלו כנגדו. ולא יניחנו על ראשו כמשוי… אלא ישב לפניו בכובד ראש וביראה ופחד, שהוא העד הנאמן על כל באי עולם, שנאמר: והיה שם בך לעד (דברים לא, כו), ויכבדנו כפי כחו". השו"ע מתאר את המצב הנפשי של הנמצאת בנוכחות ספר תורה: כובד ראש, יראה ופחד, ומציב את רף הכבוד המקסימאלי – יכבדנו לפי כוחו. לאור דבריו אלו של השו"ע נחפש הגדרות הלכתיות הנוגעות להתנהגות מכבדת ברף הגבוה ביותר.
בהלכות תפילה הוגדר האדם המתפלל כעומד לפני המלך ושם נדרשים כללי לבוש יתרים מעבר לדרישה לברכות ולקריאת שמע. כך כותב השולחן ערוך אורח חיים בהלכות תפלה סימן צא סעיף א: "היתה טלית חגורה על מתניו לכסותו ממתניו ולמטה, אסור להתפלל עד שיכסה לבו". ובסעיף ה': "לא יעמוד באפונדתו ולא בראש מגולה ולא ברגלים מגולים, אם דרך אנשי המקום שלא יעמדו לפני הגדולים אלא בבתי רגלים". עולה מכאן שהעמידה לתפילת שמונה עשרה, שהיא כעמידה בפני המלך, זקוקה לכתחילה ללבוש המוגדר כלבוש לפני מלכים ולפני הגדולים, לא בידיים מגולות או רגליים מגולות, והדבר תלוי במנהג המקום. כאמור, במחיצת ספר תורה נדרש לכבדו לפי כוחך ולכן יש להקפיד ביותר על ענייני הלבוש כמו בתפילה, מאחר שכבוד התורה זהה לכבוד מלכים.
לדעתי, במדינת ישראל ישנם שני מקומות מרכזיים מהם ניתן להסיק על קוד הלבוש הנדרש לנשים במקום מכובד: הנואמות מעל דוכן הכנסת, והמופיעות בבית המשפט העליון. במקומות אלו נהגו נשים וגברים בלבוש המכסה את הידיים, ולא בגופיות ובחולצות עם שרוול קצר מאוד, והרגלים מכוסות ברובן, גם אם במקומות אחרים ניכר הבדל בקוד הלבוש. לכן נראה שיש לאישה המתכוננת להרים את ספר התורה ולרקוד עימו להקפיד הקפדה מיוחדת על לבוש, כמו הלכות התפילה הנוהגים לגברים בעניין זה. דרישה זו אינה מבחינה בין גברים לנשים, והיא נובעת מקריטריון של כבוד התפילה והתורה. כדאי גם לתת את הדעת על כך שרבים מספרי התורה כבדים ולכן הנושאת אותם צריכה לוודא שיש בכוחה לעשות זאת. על כל אישה ואישה לאמוד את יכולתה.
לסיכום, מעיקר הדין אין מניעה לנידה לגעת בספר תורה, וגם הנוהגות מנהג אחר מותרות בכך ביום שמחת התורה ואולם אין להעיר או לדחוק באישה שאינה מעוניינת לגעת בספר התורה. בבואנו לשמוח עם התורה, עלינו – גברים ונשים כאחד – להקפיד הקפדה יתרה על לבוש ובשעת שמחתנו להקפיד בכבודו של הספר כפי כוחנו. ושנזכה לשמחה של מצווה, בשלום ואחווה יחד כל שבטי ישראל.### שאלה  
 שלום
שמעתי אתמול הרצאה חשובה מאוד על יהדות התפוצות. המרצה הוא יוצר סדרה בשם "היהודי החדש". ההרצאה היתה חשובה ומטלטלת.
עם זאת, המרצה הראה לנו קטעים מהסדרה. חלק מהסדרה צולם בשבת ואפילו ביום כיפור.
התכווצתי בכסא…
אני תוהה האם בשל חשיבות העניין אפשר "להנות" מחילול שבת וחג?
אני מאוד רוצה לצפות בסדרה ואפילו להמליץ לאחרים לצפות מפאת חשיבות העניין.
האם לוותר בגלל חילול השבת הברור?
 . ### תשובה  
 שלום לך,
אני מברכת אותך על רגישותך הן כלפי עם ישראל, ומצבה של יהדות התפוצות בפרט, והן כלפי תורת ישראל וההלכות הנגזרות ממנה.
אפתח בתקציר הדברים ובהמשך התשובה תוכלי לקרוא בעיון תשובה מפורטת עם מקורות.
לרוב הפוסקים מותר ליהנות מחילול שבת של יהודי רק לאחר צאת השבת, אך רבים סבורים שהיתר זה אינו חל על מחלל שבת בקביעות, אחרים אינם מחריגים את היהודי החילוני מן הכלל. הנאה מחילול שבת של יהודי אסורה מן התורה רק כאשר הוא אינו יכול לעבור את העבירה ללא עזרתנו, ואסורה מדרבנן במקרים מסויימים שבהם אנו מסייעים או מעודדים לעבור את העבירה, אף שניתן לעבור בלעדינו. כשהעבירה נעשית ללא ידיעתנו ושלא ברצוננו, החשש שנסייע לחזור ולעבור בעתיד אינו קיים. כך גם כשמדובר בעבירה שנעשית באופן אקראי, ולא קבוע (כשידורי משחקי ספורט למשל).
כלפי יהודי המחלל שבת דרך קבע, אין לנו אחריות לנסות להניאו מן העבירה.
קיום מצווה בעזרת ההנאה מחילול השבת לא נאסר, מכיוון שאין מדובר בהנאה. ההשתתפות בהרצאה והצפיה בסרט אכן מעוררת ערבות ודאגה ביחס למצבם של יהודי התפוצות. אך בכל מקרה מדובר בספק בדין דרבנן, והכלל קובע שבזה הולכים לקולא.
מכל הנימוקים שהעליתי, ניתן להבנתי להתיר לצפות בתכנית המדוברת, אך אין בכך כדי להתיר באופן גורף סרטים ושידורים שנעשו בשבת.
 
תשובה בהרחבה
התורה אסרה עלינו לבצע מלאכות בשבת, כפי שנאמר במפורש בכמה מקומות, למשל: שֵׁשֶׁת יָמִים תֵּעָשֶׂה מְלָאכָה וּבַיּוֹם הַשְּׁבִיעִי יִהְיֶה לָכֶם קֹדֶשׁ שַׁבַּת שַׁבָּתוֹן לַה' כָּל הָעֹשֶׂה בוֹ מְלָאכָה יוּמָת (שמות לה, ב).[1] על איסור זה הוסיפו חכמינו סייג או קנס נוסף, ואסרו ליהנות ממלאכת שבת – 'מעשה שבת', שנעשתה על-ידי יהודי אחר (ובמקרים מסוימים נאסרה אף מלאכה שנעשתה על-ידי גוי עבור היהודי). כאשר גוי מבצע את המלאכה למען עצמו, רשאי היהודי ליהנות ממנה, וכשעשה זאת עבור היהודי, ישנו היתר ליהנות ממנה רק לאחר צאת השבת, כשיעבור שיעור הזמן הנדרש לביצוע המלאכה המדוברת ("בכדי שייעשו").
ואילו בנוגע למלאכה שביצע יהודי, המשנה (תרומות פ"ב מ"ג) כותבת: המעשר והמבשל בשבת: בשוגג – יאכל; במזיד – לא יאכל, והגמרא  (שבת לח, ע"א, חולין טו, ע"א) מביאה את השיטות השונות בכמה תרחישים אפשריים, אך לכל השיטות אין היתר ליהנות בשבת ממלאכה שנעשתה במזיד, ודעת רבי יהודה, שהתקבלה על מרבית הפוסקים, שמותר ליהנות ממנה לאחר צאת השבת, מלבד האדם שביצע את המלאכה בעצמו (רמב"ם שבת פ"ו, הכ"ג, שולחן ערוך אורח חיים שיח ס"א, משנה ברורה שיח סק"ה). יש להדגיש, שהלכה זו מכוונת כלפי יהודי שומר מצוות, אשר אינו נוהג לחלל שבת באורח קבע, ועשה את מלאכתו בשבת באופן אקראי, זאת מתוך ההנחה שאין אדם יסכים לחטוא עבור אחרים. אך כשמדובר ביהודי חילוני, חילול השבת שנעשה על-ידיו נחשב כמזיד, והנהנים מפירות מלאכתו כביכול מעודדים אותו להמשיך ולחלל את השבת גם בעתיד, ולמעשה נוטלים חלק בעבירה שביצע, ולכן אף לאחרים אין היתר הנאה ממעשיו במוצאי שבת (שו"ת כתב סופר אורח חיים נ, שו"ת אור לציון חלק ב פרק ל, אות א, שו"ת שבט הלוי חלק ג סימן נד).
יתר על כן, ישנן מלאכות שמעצם טבען, ההנאה מהן נעשית רק לאחר זמן, ולא ניתן ליהנות מהן באופן מיידי, כמו למשל נטיעת עץ (גטין נג, ע"ב), המחייבת את עקירתו במוצאי שבת, זאת משום שהשתיל ימשיך ויגדל לאחר צאת השבת מכוחה של הנטיעה הראשונית שנעשתה בשבת (ביאור הלכה סימן שיח סעיף א, אורחות שבת כה, לד, קהילות יעקב חלק ב סימן ז), למיטב הבנתי, ניתן להכליל צילום של סרט בשבת בהגדרה הזו, מכיוון שהוא מצריך עריכה נוספת לאחר השבת, ולא ניתן ליהנות ממנו בצורתו הגלמית.
כפי שציינתי, כשמדובר בחילול שבת של אדם חילוני, הרגיל בכך, ההלכה מחמירה יותר בהנאה ממנו, וכאן נכנסים לדיון שיקולים נוספים, שהעיקרי שבהם הוא 'לפני עיוור'. מאיסור התורה "לפני עיוור לא תיתן מכשול" (ויקרא יט, יד) נלמד, שאסור לגרום לאדם אחר לבצע עבירה ולעבור על איסור (פירוש הרמב"ם למשנה שביעית פ"ה מ"ו), למשל: הושטת כוס יין לנזיר, או איבר מן החי לגוי בן נוח, אך הגמרא (עבודה זרה ו, ע"ב) מסייגת את האיסור למצב של "תרי עברי נהרא", שבו ללא עזרת המכשיל, האדם לא יוכל לעבור את העבירה, ואילו כאשר הוא יכול לחטוא בכוחות עצמו וללא סיוע, אין מדובר ב"לפני עיוור". וכך כתב גם הרמ"א (יורה דעה סימן קנא סעיף א), שבמקרה מעין זה נהגו להקל ולהתיר. הדעה המחמירה (קהילות יעקב ליקוטים חלק ב סימן ז), אוסרת כל פעולה, שגורמת באופן ישיר להכשלה, אף כשאין מדובר בגוף הדבר שנעשה בו איסור (חפצא של איסור).
חיזוק ידי עוברי עבירה – מדובר לדעת רוב הפוסקים (תוס' שבת ג, ע"א, ורא"ש שם) באיסור מדרבנן כאשר אין מדובר  ב"תרי עברי נהרא", אלא ב"חד עברא דנהרא", כלומר, כשהחוטא יכול לחטוא גם ללא עזרת המסייע. אולם התוס' והרא"ש סתרו לכאורה את דברי עצמם, וכתבו במקום אחר, שאין בכך איסור, ואף לא מדרבנן. ישוב הסתירה מובא בטורי אבן (חגיגה יג ע"א), והוא מעמיד את ההיתר במקום שבו, העבירה מזומנת לעשיה לפני החוטא, ללא מוחה ומעכב בידו, ואם אנו לא ניתן לו, יבוא הוא וייקח בעצמו, במקרה כזה, אפילו איסור דרבנן אין כאן. באופן דומה כתב גם הש"ך (יורה דעה סימן קנא סק"ו), כי כאשר מדובר באדם שחוטא באותו איסור בדרך קבע, אין מצווה להפרישו מן האיסור, ואין עבירה של מסייע לדבר עבירה. ובנדון דידן יש מקלים בניגוד לדברי הכתב סופר, אף במקרה שחילוני עושה מלאכה בשבת בקביעות, ומתירים ליהנות ממנה לאחר השבת, מכיוון שחז"ל לא גזרו במקרה זה (הר צבי או"ח סי' ק"פ, מנוחת אהבה פרק כה הערה 8-9).
היתר זה של הש"ך מופיע בפסקים שונים (חשוקי חמד פסחים לט ע"ב, קובץ שיעורים ביצה אות סו), והוא מבוסס על המדרש (תנא דבי אליהו רבה פרשה יח), לפיו אין מצוות תוכחה חלה במקרה שהחוטא רגיל לעבור על אותה העבירה, ולא יקשיב לתוכחה, וכך נכתב בבאור הלכה (סימן תרח סעיף ב): "הוכח תוכיח את עמיתך – ועמיתך שהוא אוהבך ושהוא עמך בתורה ומצות, אתה חייב להוכיח אותו, אבל לרשע שהוא שונאך אין אתה חייב להוכיח אותו". סניפים נוספים להיתר מובאים ביביע אומר (חלק ב אורח חיים סימן טו, וכן בילקוט יוסף שבת א סימן רמו אות ט), למשל, כשהסיוע אינו ניתן בשעת העבירה ממש, ושאינו ניתן בגוף הדבר, שבו נעשה האיסור וספק דרבנן לקולא. היתרים אלה נכתבו בתשובות נוספות (כגון: שו"ת כתב סופר יורה דעה סימן פג, שו"ת מהרש"ם חלק ב סימן קפד, מנחת שלמה חלק א סימן מד, באהלה של תורה חלק ה סימן כב).
במקרה כזה יש מי שמתיר להסתמך על הדעה המקלה בגמרא, דעת רבי מאיר (חולין טו ע"א), ושנפסקה אצל חלק מהפוסקים (תוס' חולין טו ע"א, התרומה סימן רמח, סמ"ג לאווין סימן סה סעיף יד, הגר"א אורח חיים סימן שיח ס"א, שער הציון סימן שלט סקכ"ד, וכן בדברי ריטב"ע עירובין מא ע"ב ורשב"א שבת קל ע"ב). ולכן במקרה של ספק בדין דרבנן ניתן להקל.[2]
יתר על כן, חילול השבת לא נעשה בידיעתך ולרצונך, ולכן יש מי שמתיר ליהנות ממנו גם במקרה המדובר, מכיוון שאין חשש שתבקשי ממנו לעשות כך עבורך גם להבא (הר צבי אורח חיים א סימן קפ). בנוסף לזאת, מדובר בסדרה, שחלקים קטנים ממנה צולמו באיסור, והם משולבים ביתר החלקים, שצולמו בימי חול, אני מבינה שמדובר במיעוט, המתבטל ברוב, שצולם בהיתר. במקרה כזה של מלאכה אקראית, שנעשתה באופן עראי, ולא בקביעות מדי שבת, מותר ליהנות ממלאכתו לאחר השבת (כף החיים אורח חיים סימן שיח סקי"ב, ילקוט יוסף שבת ג אותיות ו, עא, עג). באופן דומה מותר להאזין לחדשות במוצאי שבת לאחר שיחלוף הזמן הנדרש לאיסוף הידיעות ועריכתן, כחצי שעה מצאת השבת, שכן בדרך זו אין הנאה ממעשה השבת. (פניני הלכה שבת פרק כו סעיף ח). בסדרה המדוברת, נעשית עריכה לאחר צאת השבת, ובזה עיקר ההנאה, ומכיוון שמדובר בצפיה חינמית, יש להניח שאין בכך עידוד להמשך הצילומים בשבת על-ידי אותו הצלם.
ועוד, יש מי שמתיר לקיים מצווה באמצעות מלאכה שנעשתה בשבת, מכיוון שבמצוות אין מדובר בהנאת גוף האדם, כמו למשל באכילה (שדי חמד מערכת מ כלל צה, אגרו"מ אורח חיים א קכו), וכן לגבי מלאכה האסורה מדרבנן ולא מדאוריתא, מתירים ליהנות ממנה במוצאי שבת אף כשנעשה במזיד (באור הגר"א אורח חיים סימן שיח סעיף א, משנה ברורה סימן שיח סק"ג, וסימן שלט סקכ"ה). ולכן במקרה שלך, אין מדובר בצפיה במשחקי ספורט, או חדשות שמצולמים בשלמותם באופן קבוע בשבת עבור הצופים שיצפו בהם במוצאי שבת, ושלא ניתן לשחזר ולצלמם שוב במוצאי שבת, ומכיוון שכך נאסרו בצפיה, אלא בסדרה שנועדה לעורר קרבה וקשר בין קהילות ישראל השונות, ואף קריאה ועידוד למעורבות ואכפתיות כלפי יהודים רחוקים.
כאמור, מכל מה שראינו ניתן להבנתי להתיר לצפות בתכנית המדוברת, אך אין בכך כדי להתיר באופן גורף סרטים ושידורים שנעשו בשבת.
 
[1] כך גם בעשרת הדברות (שמות כ, ט ודברים ה, יג), ובמקומות נוספים: שמות לא, יד-טו, ויקרא כג, ג.
[2] עבודה זרה ז ע"א: בשל תורה הלך אחר המחמיר, בשל סופרים הלך אחר המיקל, משנה ברורה סימן קס סקמ"ז: וספק במחלוקת הפוסקים הרי הוא כשאר ספק דכיון שלא הכריעו בה הרי הוא ספק במלתא דרבנן ונקטינן להקל.### שאלה  
 אני מוצאת את עצמי מתקשה להתפלל בימים אלו, אני לא מוצאת את המילים או את הכח לפנות לקב"ה עם כל המצב הנורא הזה. כל כך הרבה חורבן ואבל. אודה לך על עזרה במציאת כוחות להתפלל ולהאמין.
 . ### תשובה  
 שלום לך,
תפילה היא המקום האישי והאינטימי ביותר של כל אחת ואחד מאיתנו בקשר שלו עם הקב"ה. התפילה היא המקום שלנו להביא לידי ביטוי את נוכחות הקב"ה בחיים שלנו. שלוש פעמים ביום אנחנו אמורות לעצור את שגרת היום-יום שלנו ולשוחח עם הקב"ה, לשמור על קשר.
לחלק מהנשים (ואנשים) שאני מכירה קל להתפלל, זה בא להן בטבעיות, בפשטות. נוסח התפילה מתיישב על ליבן ומתוכו הן מוצאות מילים שמתארות את הקשר שלהן עם הקב"ה. לחלק אחר, יש קושי להתפלל, לפעמים בשל הנוסח הקבוע, לפעמים כי יש תחושה שלתפילה אין משמעות, אין מילים שמצליחות לבטא את התחושה שרוצים לבטא עכשיו.
כך הם הדברים בכל זמן ועת, ובוודאי בשעות הקשות והנוראות שעם ישראל עובר עכשיו כציבור, וכל אחת מאיתנו בנפרד.
הרמב"ן כותב שמצווה מדאורייתא לזעוק ולהתפלל אל ה' היא דווקא בעת צרה (השגות הרמב"ן על ספר המצוות, מ"ע ה,א)
"ושנתפלל אליו בעת הצרות ותהיינה עינינו ולבנו אליו כעיני עבדים אל יד אדוניהם וזה כענין שכתוב 'וכי תבאו מלחמה בארצכם על הצר הצורר אתכם והרעותם בחצוצרות ונזכרתם לפני ה' אלהיכם' והיא מצוה על צרה שתבא על הצבור לזעוק לפניו בתפלה ובתרועה"
 
תפילה בעת צרה יכולה לבוא מתוך חיפוש המילים הנכונות בנוסח התפילה המופלא שחיברו לנו חז"ל. מילים שמתאימות למצב ממנו אנחנו מתפללות. לאחוז במילים האלו כעוגן לתפילה שלנו.
למשל, מילים שהמשמעות שלהן מתעצמצת בעת הזאת, הן במזמור "אשרי" הנאמר שלוש פעמים ביום מתפללים את הפסוק: שׁוֹמֵר ה' אֶת כָּל אֹהֲבָיו וְאֵת כָּל הָרְשָׁעִים יַשְׁמִיד. בתפילת שמונה עשרה אנחנו מתפללות ומזכירות לה' שהוא: סומֵךְ נופְלִים וְרופֵא חולִים. וּמַתִּיר אֲסוּרִים, מבקשות לביטול הרשעה: וְכָל הַזֵּדִים כְּרֶגַע יאבֵדוּ, וְכָל אויְבֶךָ וְכָל שׂונְאֶיךָ מְהֵרָה יִכָּרֵתוּ, ומבקשות לזכות בשלום: שִׂים שָׁלום טובָה וּבְרָכָה חַיִּים חֵן וָחֶסֶד צְדָקָה וְרַחֲמִים עָלֵינוּ וְעַל כָּל יִשְׂרָאֵל עַמֶּךָ.
וכן הלאה בתפילת "אבינו מלכנו" ובתפילות אחרות, כאשר יש מקום לכל אחת ואחד למצוא את מילות התפילה שמתאימות להרגשה שלו ברגע התפילה.
יחד עם זאת חשוב לציין שכדי לקיים את המצווה של זעקה ותפילה בעת צרה, לא צריך סידור ולא מילים של חז"ל, רק לפתוח את הלב ולקרוא אל ה' ולזעוק על ה', כמו שאומר בעל המזמור בתהילים ק"ב: "תְּפִלָּה לְעָנִי כִי יַעֲטֹף וְלִפְנֵי ה' יִשְׁפֹּךְ שִׂיחוֹ: ה' שִׁמְעָה תְפִלָּתִי וְשַׁוְעָתִי אֵלֶיךָ תָבוֹא: אַל תַּסְתֵּר פָּנֶיךָ מִמֶּנִּי בְּיוֹם צַר לִי"
כדאי וצריך להכניס את המילים שלנו לתוך התפילה בין אם זו תפילה בנוסח של חז"ל ובין אם זו תפילה אישית הנובעת מעומק הלב והרצון שלנו לפגוש את הקב"ה בדרך הכי ישירה.
בהמשך לכך, חשוב לשים לב גם לתפילת הלל שאמרנו בשמחת תורה ונאמרת בראש החודש. הרי כיצד אפשר להגיד את פרקי ההלל ברגעים של אסון וכאב בלתי נתפס?
אחד הדברים שאפשר לשים לב אליהם בתוך פרקי ההלל הוא השילוב של פסוקים המתארים קושי עצום, למשל: "אֲפָפוּנִי חֶבְלֵי מָוֶת וּמְצָרֵי שְׁאוֹל מְצָאוּנִי צָרָה וְיָגוֹן אֶמְצָא".
פרק קיח שמסיים את תפילת ההלל מתחיל בפסוק של הודיה על חסדי ה': "הודו לה' כי טוב כי לעולם חסדו". לצערנו הרב, מאז הבוקר של שמיני עצרת, עצרו חיינו,  אנחנו נמצאים במציאות שבה קשה לנו לראות את חסדי ה'. אנחנו נמצאים במיצר. במציאות של אסון וקושי בלתי נתפס, מזמור קיח ממשיך ואומר לנו: "מן המיצר קראתי יה, ענני במרחב י-ה". בתוך המצוקה הקשה ביותר אנו זועקים כלפי ה': אנא ה' הושיעה נא! אנחנו ממשיכות וממשיכים לראות את פני ה' גם בתוך המצוקה שבה אנו אומרים בצער ובכאב: יסור יסרני יה, ומתפללים בכל לב שהמשך הפסוק אכן יהיה "ולמוות לא נתנני". בתוך כל הקושי הזה – אנחנו נאמר גם "מאת ה' היתה זאת, היא נפלאת בעיננו" – אין לנו מושג מדוע ולמה התרחש עלינו האסון הזה, זה גדול מאיתנו להבין ולהכיל את גזרת ה' הזו, כל שיש לנו בעת הזאת היא לזעוק כלפי ה' שנצליח לראות את "ימין ה' עושה חיל . . .כי לעולם חסדו".
באופן אישי אומר שאני לא יודעת למה האסון הזה קרה לנו, אבל אני מרגישה שעכשיו זה זמן ששערי שמים פתוחים לזעקה, לקריאה ולתפילה שלנו, בכל דרך שמתאימה לך.
שנתבשר בבשורות טובות ונזכה לראות ישועות, 
שלומית
 
 
 
 
 ### שאלה  
 אני מחפשת השראה לדבר תורה שאפשר להגיד בשבע ברכות של אח שלי  בזמן הקשה הזה של המלחמה. אני צריכה מצד אחד ברכה משמחת ומשמעותית אבל מצד שני לא להתעלם מהמצב הנורא שאנחנו נמצאים בו כעת. אשמח שתעזרו לי.
 . ### תשובה  
 מצרפת לך רעיון, בתקווה שיהיה לך לעזר.
בדיוק לפני שבוע, בהושענא רבה, הוספנו בפעם האחרונה לתפילות שלנו את מזמור כ"ז בתהילים: "לדוד ה' אורי וישעי".
המזמור הזה מתאר מציאות שלמה שיש בה קרבה אל ה' ואמונה חזקה גם ברגעים קשים ביותר: אִם תָּקוּם עָלַי מִלְחָמָה בְּזֹאת אֲנִי בוֹטֵחַ.
אחד הדברים הבולטים במזמור הזה הוא השימוש במבני מגורים שונים כדי לתאר את הקשר עם הקב"ה:
בית, היכל, סוכה ואוהל.
נקודת ההתחלה היא בקשה לשבת בבית ה', להרגיש בבית, בנחת. אחר כך יש רצון לחזות בנעם ה' ולבקר בהיכלו. ההיכל הוא נקודת שיא שהאדם מבקש להגיע אליה, רגע אחד, ביקור. אי אפשר להרגיש בבית ברגע של שיא, הביקור בהיכל נמצא שם כדי שנזכור אותו בכל שאר רגעי השגרה בהם אנחנו נמצאים בבית.
אבל החיים הם לא תמיד שגרה ברוכה, וכמו שהשבוע הנורא שעברנו מזכיר לנו, לפעמים הבית פרוץ, וצרים קמים עלינו לכלותינו, עדי שקר ויפח חמס.
ואז מציע לנו דוד המלך לפנות בקריאה וזעקה אל ה': "אל תסתר פניך ממני".
הבית הופך לסוכה שיכולה ליפול ברוח, לאוהל הפרוץ לרוחות, אבל דוד המלך מאיר את עיננו, גם רגעי השפל הגדולים והקשים ביותר הם רגעים זמניים:
"כִּי יִצְפְּנֵנִי בְּסֻכֹּה בְּיוֹם רָעָה, יַסְתִּרֵנִי בְּסֵתֶר אָהֳלוֹ, בְּצוּר יְרוֹמְמֵנִי"
בזכות התפילה, האמונה והביטחון בה' בעת צרה, הסוכה והאוהל הופכים להיות מקום המבטחים.
אותה סוכה שמסמלת את שמחת החג, אותו אוהל שמסמל את המפגש עם ה' באוהל מועד – המקומות שלכאורה אינם יציבים ומוגנים הופכים להיות מקומות המחסה.
כולנו מתפללים עכשיו שנזכה כעם לראות כמה שיותר מהר את התגשמות הפסוקים: ו"ְעַתָּה יָרוּם רֹאשִׁי עַל אֹיְבַי סְבִיבוֹתַי, וְאֶזְבְּחָה בְאָהֳלוֹ זִבְחֵי תְרוּעָה . . . שְׁמַע ה' קוֹלִי אֶקְרָא וְחָנֵּנִי וַעֲנֵנִי".
 
ברגע המרגש הזה שבו החתן והכלה בונים את הבית שלהם, נשים לב שימי שבע הברכות הם רגע של שיא, אנחנו מחכים להם כל כך, אבל בני הזוג ודאי מבינים, שהכי שמח יהיה להיות כבר בשלווה של הבית ולהיזכר כמה כיף היה בשמחת שבע הברכות … והשגרה של הבית מלאה תמיד בחיים שמשולבים בהם אתגרים ושמחות, תקוות, עליות ומורדות. זיכיתם אותנו לרגע של שיא בתוך התהום, רגע של תקווה בתוך התוהו.
ניתן לאחל לחתן ולכלה  שהבית שלהם יעמוד יציב בכל רוח שתנסה לטלטל אותו, שיזכו לבקש ולראות את פני ה' בטוב ולאורך שנים, שהזוגיות שלהם תהיה אמיצה וחזקה ומלאת תקוה: קַוֵּה אֶל ה' חֲזַק וְיַאֲמֵץ לִבֶּךָ וְקַוֵּה אֶל ה'.
שלומית
 
 ### שאלה  
 שלום רב.
הבנתי מתשובתה של הרבנית עידית ברטוב (כאן) שיש אומרים שאיסרו חג תוקן בהתחלה רק לשבועות ורק לאחר מכן תוקן לפסח וסוכות. האם אפשר לקבל הסבר לזה?
תודה מראש
 . ### תשובה  
 שלום לך,
הפוסקים נתנו כמה סיבות לשמחת 'אסרו חג', כגון: זכר למקדש, שכן ביום זה היו עולי הרגל חוזרים לבתיהם בשמחה (חת"ם סופר אורח חיים סימן תכט ס"ב), הזדהות בני א"י עם בני חו"ל החוגגים יו"ט שני, כדי שלא יאמרו הגויים שישראל נעשים אגודות אגודות (שדי חמד חלק א כללים, מערכת האל"ף), כדי שלא ייראה כאלו אנו מואסים במועד (מנורת המאור פרק ח), וכן הארה שיש ביום זה מקדושת החג, כפי שנרמז מהכינוי בירושלמי – בן החג  (תורה לשמה סימן קמ בשם האר"י).
אולם טעמים נוספים שניתנו לשמחה, מדברים באופן פרטי על אסרו חג של שבועות בלבד, שממנו הועברו המנהגים גם לסוכות ולפסח. יש לציין, כי באסרו חג שלאחר חג השבועות ישנו איסור תענית והספד מעיקר הדין, ולא כמנהג, מכיוון שבזמן המקדש הקריבו בו את קרבנות החג, והוא נקרא 'יום טבוח'. המשנה למלך מאריך ללמוד, כי ביום הבאת קרבן ישנו איסור מלאכה, וכן איסור הספד ותענית, ומאסרו חג שבועות, הוא לומד אף על ערב פסח (משנה למלך הלכות כלי המקדש פ"ו ה"ט). מפרשים ופוסקים שונים ציינו את היום בנוגע לחג השבועות בלבד, למשל השולחן ערוך: "אסור להתענות במוצאי חג השבועות" (אורח חיים סימן תצד ס"ג), "אסרו חג של שבועות גדול מכל אסרו חג דשאר מועדים" (בן איש חי שנה א פר' במדבר אות ז), "דדוקא אחר שבועות אסור משום שהוא יום טבוח" (מגן אברהם אורח חיים סימן תכט ס"ב אות ח), 
 
למהותם של האיסורים הללו הובאו כמה הסברים, הקושרים את יום 'אסרו חג' באופן פרטי לחג השבועות: 
על-פי בית שמאי (חגיגה יז ע"א), אין להקריב ברגל עצמו עולות ראיה ושלמי חגיגה, שכן אין בהם צורך אוכל נפש, ומכיוון שחג השבועות נמשך יום אחד בלבד הם הוקרבו באסרו חג, ובעצם בכל שבעת הימים שלאחר החג. כיון שבדבר זה עשו ב"ה כדברי ב"ש, והרבה מישראל נהגו כמותם להקריבן לאחר יום טוב, נעשה יום זה כמו יום טוב עצמו, וזה ממשיך אף בימינו, שאין לנו מקדש (שו"ע הרב אורח חיים סימן תצד סי"ט). אף רבי טרפון שחי לאחר החורבן אסר להספיד ביום זה (מסכת חגיגה דף יח ע"א).
אחרים סבורים שאמנם נהגו בעניין זה כבית הלל, אך כאשר היו"ט יצא בשבת, קרבנות הראיה אינם דוחים את השבת, או כאשר היו  אנשים שלא הספיקו להקריב בו ביום, הקריבו ביום שלאחר החג (מגן אברהם אורח חיים תצד, ג, תוספות רי"ד חגיגה דף יח ע"א). מציאות כזו לא רווחה ביתר הרגלים, מכיוון שימי התשלומים שלהם נמשכו בחול המועד.
הסבר נוסף לשמחה למחרת חג השבועות שהוא זכר למקדש, הוא משום שאף על פי שהקריבו בחג כבית הלל, אכילת קרבן השלמים, נמשכה לשני ימים, ביום-טוב עצמו ובאסרו חג שלמחרת (מהרי"ל הלכות חדש ניסן, ערוך השולחן אורח חיים סימן תכט ס"ה). 
אמנם ביום טבוח שלאחר שבת חששו להנהיג יום טוב מחשש לטעות הצדוקים שהחג עצמו חל בשבת, אך בימינו החשש התבטל, שכן אין ביננו צדוקים, ולכן לעולם ישנו איסור תענית ביום זה, בין כשהחג חל בשבת, ובין שחל ביום חול (לבוש אורח חיים סימן תצד ס"ג).
לסיכום הטעמים שהובאו, רק חג השבועות, שנמשך יום אחד ללא חול המועד, מצריך למחרת יום השלמה, שהוא 'אסרו – חג', ובהמשך התגלגל המנהג לרגלים הנוספים. על אופן התהליך וזמנו המדויק ישנן דעות שונות בין הפוסקים, בין היתר תוכל לקרוא על כך בהרחבה.
עידית
 
הרחבה:
ערוך השולחן אורח חיים סימן תכט סעיף ה
דאסרו חג שבועות וודאי היה יום טוב שבו היה יום טבוח ותפסו ליו"ט כל אסרו חג גם של פסח ושל סוכות 
שולחן ערוך הרב אורח חיים סימן תצד סעיף יט
במוצאי חג השבועות אסור להתענות מעיקר הדין לפי שהיה יום טבוח בזמן שבית המקדש קיים דהיינו שבו ביום היו מקריבין עולות ראיה שלא היו יכולין להקריב ביום טוב עצמו לפי שאין בהם שום צורך אוכל נפש ואין מחללין יום טוב בשבילם כיון שאפשר להקריבן אחר יום טוב שהעצרת יש לה תשלומין כל שבעה ואף על פי שזה הוא לדברי בית שמאי אבל לדברי בית הלל מותר להקריבן אף ביום טוב עצמו מכל מקום כיון שבדבר זה עשו ב"ה כדבריהם והרבה מישראל נהגו כמותם להקריבן אחר יום טוב ונעשה להם יום זה שהוא מוצאי יום טוב כמו יום טוב עצמו להאסר בו בהספד ותענית א"כ אף עתה משחרב בית המקדש לא הותרה ההספד והתענית בו ביום.
אבל במוצאי יום טוב האחרון של פסח ושל סוכות לא היה יום טבוח אף לדברי ב"ש שכל עולות ראייה היו נקרבות במוצאי יום טוב הראשון שהוא חולו של מועד לפיכך אין בהם איסור להתענות מעיקר הדין אלא מחמת מנהג בעלמא כמו שנתבאר בסי' תכ"ט:
ר' יעקב חיים סופר כף החיים על או"ח סימן תצד אות מו 
סעיף ג. אסור להתענות וכו'. מפני כשחל עצרת בשבת היה יום טבוח הקרבנות אחר השבת. מגן אברהם ס"ק ג', חק יוסף אות ט'. ולפי זה משמע אבל במוצאי יום טוב אחרון של פסח ושל סוכות מותר להתענות מעיקר הדין. וכן כתב ה"ר זלמן אות י"ט, אלא שכתב דאסור רק מחמת מנהג בעלמא יעו"ש. 
ר' חיים דוד יוסף אזולאי ברכי יוסף אורח חיים סימן תצד ס"ק ד
ותו יש להעיר בזה דהנה בסוכה דף מ"ה אמרו כל העושה איסור לחג וכו'. ורש"י פירש לחג עצמו. וי"א על מוצאי י"ט הוא אסרו חג. והרי"ף והרמב"ם והרא"ש השמיטו להא דכל העושה איסור לחג וכו'. מוכח דסברי דקאי לחג עצמו, ומשו"ה השמיטוהו, דלא נפקא לענין דינא, כי אם לתת שכר טוב למענג י"ט, ואין זה מכוונתם, רק היוצא לנו לענין דינא. דאי הוו סברי כלשון שני דרש"י, וכמ"ש מור"ם לעיל סי' תכ"ט (סע' ב), הו"ל לאתוייה. דנהי דשכר מצוות לא אכפת להו לאשמועינן, מכל מקום מהא ידעינן דלעשות סעודה במוצאי י"ט מילתא היא. אלא משמע דהרי"ף והרמב"ם והרא"ש לא ניחא להו לפרושי דקאי למוצאי י"ט, דזו לא שמענו בדוכתא אחריתי דמוצאי י"ט מרבין בסעודה, ומשום הכי תרגמוה להא דכל העושה איסור לחג, בחג עצמו, ולא אצטריכא להו להביאה. ומאחר עלות שהירושלמי קרי בחיל, דאסרו חג אסור בתענית, וקורא לו שם בנא דמועדא, הלא טוב לנו לפרש הא דתלמודין דכל העושה איסור לחג ביום אסרו חג כלשון שני דרש"י, והו"ל להרי"ף והרא"ש והרמב"ם להביאה ולהשמיענו כזאת דיום מוצאי י"ט צריך לעשות סעודה.
וכזאת וכזאת יש לדקדק על מרן בדין זה שכתב אסור להתענות במוצאי חג השבועות. דמשמע דוקא במוצאי חג השבועות. ולא משום לתא דאסרו חג, כדבעינן מימר קמן בס"ד. והול"ל דבכל מוצאי יום טוב דינא הכא, כמ"ש בירושלמי דיום אסרו חג הוא בנא דמועדא, והזכירו הוא ז"ל משם האגור.
וכן יש לדקדק על רבינו ישעיה דיליף לאסור תענית במוצאי חג שבועות מאותה דרבי טרפון דפ"ב דחגיגה, ונראה דדוקא במוצאי חג השבועות, והול"ל האי דינא בכל מוצאי י"ט כדאתמר בירושלמי. והגם דבספר אגור והביאו מרן, משמע דה"ר ישעיה הזכיר להא דירושלמי ומטעם אסרו חג דבכל מוצאי י"ט, מ"מ האגור משבלי הלקט מייתי לה, והרי בשבלי הלקט בנדפס ובכ"י מבואר נגלה דרבינו ישעיה לא איירי אלא במוצאי חג השבועות, ואתי עלה מההיא דחגיגה, אך הרב שבלי הלקט איהו ניהו דקאמר להא דאסרו חג ובנא דמועדא, וכתב על דברי ה"ר ישעיה וכבר פירשנו שגם שאר י"ט שוים בזה, וכמו שהבאתי דבריו לעיל. ומהשתא על רבינו ישעיה יש להעיר מ"ט אמרה לשמעתיה דוקא במוצאי חג השבועות. ועל האגור ק"ק דעירב דברי רבינו ישעיה ושבלי לקט כאחד, וכתב הכל על שם הר"ר ישעיה. ועל מרן נמי יש להעיר שהלך אחר דברי האגור, ולא אייתי הדברים על בוריין ממקורן ועיקרן בשבלי הלקט, ובפרט דהיה בידו שבלי הלקט כ"י מתוקן כידוע…
לכן נראה דהא דחבריא מילתא חדתא, כי הא דאסרו חג הוא מנהג ולאו מדינא, וגם אינו מנהג קדום. וה"ט דר' בא דלא רצה לומר דהיינו טעמא דרבי ישמעאל, משום דקים ליה דבזמן התנאים, ר' ישמעאל וחביריו, עדיין לא נתיסד מנהג זה. והיינו דאמרינן ברייתא דמייתי בירושלמי [ו]גמרין, דשבתות [ו]ימים טובים הן עצמן אסורין לפניהם [ו]לאחריהם מותרים, דמדינא שרי להתענות מוצאי י"ט. אך חבריא [סברי] דהוא מנהג קדום בישראל, ור' ישמעאל מהאי טעמא אסר. והשתא קאמר רבי יודן דקרא מסייע לחבריא, דהגם דהוי מנהג ולא מדינא כדשמעינן מהברייתא הנז', מכל מקום בימי עזרא לא רצו לעשות תענית ההוא ביום אסרו חג, דלא היה הדבר נחוץ כל כך, ובשופי היו יכולים לעשותו ביום כ"ד. וממילא משמע דאין מופת חותך דהיה משום אסרו חג, ויכולנו לומר דלא משום אסרו חג, רק דעברוה לאלול, ויום כ"ד ליום ראשון הוא, והיה ר"ה יום הששי ויום שבת, ויום כ"ג היה ביום ראשון, וקרי ליה יום כ"ד למילתיה משום דלפי החשבון יום כ"ג לא הוה בשבת. אלא דעכ"ז קאמר קרא מסייע לחבריא, משום דקרי ליה כ"ד לחדש. ולסברא אחרת צריך לדחות דכ"ד לחדש היינו ליום ראשון. וכל זה שמעינן שפיר מדר' יודן דקאמר קרא מסייע לחבריא, ולהורות נתן דהא דאסרו חג אף בישראל, לאו דברי הכל, ופליגי על חבריא. ומוכרח דלמאן דפליג [א]חבריא תפתר דעברוה יום הששי ויום שבת וכ"ג יום ראשון והוי כ"ד למילתיה.
אמור מעתה דהגם שהתוס' בר"ה לא הזכירו הירושלמי, אינו כל כך רחוק דדבריהם מיוסדים על אדני הירושלמי והבבלי, אלא שקיצרו, כי אורחייהו דרבוואתא קמאי בכמה דוכתי, צרו'ף יצרפ'ו בשב'ט כצרף כסף צרף הנוטף מעצי הכתב. וגם זו כאחד מהם. דהתוס' ידעי שפיר הך דירושלמי, ומכיפיה מבריך, דדעת חבריא לאו כולי עלמא הוי, וברייתא דשבתות וי"ט דמתענין לפניהם ולאחריהם פשטה כמאן דפליג על חבריא. הגם דיש מקום פתור כדאמרן. וממאי דאמור בירושלמי דבאו חשבון דכ"ג לא אקלע בשבתא, ו[מ]מאי דדרוש בגמרין לאין נכון לו למי שלא הניח ערובי תבשילין, מוכח דר"ה יום הששי ויום שבת, וכ"ד למילתיה, והוא כ"ג אסרו חג. דאכתי לא נתיסד מנהג זה. ולפ"ז לא נשאר לנו אלא שהתוס' לא הזכירו הני דוכתי דבבלי וירושלמי, והמצא ימצא כהנה רבות בדברי הראשונים. אך דבריהם הם סלת נקיה אחר הדקדוק בבלי וירושל. כמבואר למעיין.
ודעת הרי"ף והרמב"ם והרא"ש ורבינו ישעיה ודעמיהו דהא דחבריא לאו הלכה היא, כפשטה דבריתא דמייתי בבבלי וירושלמי, דמתענין אחר י"ט, ומאי דאמרו כל העושה איסור לחג היינו כלישנא קמא דרש"י, דהוי לחג עצמו, ומשו"ה השמיטוה, דלא נפיק מידי לדינא. וגם רבינו ישעיא הכי סבר, ומשו"ה מהדר אטעמא לאסור איסר באפוקי עצרתא דוקא. ומרן הכי סבר, ופסק [כסברא זו], מאחר דהרי"ף והרמב"ם והרא"ש לא הביאו הא דהעושה איסור לחג שמע מינה דלא סברי כלישנא בתרא דרש"י. וטעמייהו דאין לחוש לעשות סעודה באסרו חג. ואף מאן דמפרש לה בסעודת מוצאי י"ט, הוא אסמכתא בעלמא למנהג שנהגו, ולא מדינא, כדמוכח מבריתא הנז'. אך הרב שבלי לקט נקיט כדעת חבריא וכלישנא בתרא דרש"י, ומיהו סבר דמנהגא הוא ולא מדינא, אלא דהוא מנהג קדום לפנים בישראל. ודייק בלישניה בתחילת דבריו שכתב צריך לשמוח ולמעט בהספד ותענית, והול"ל ואסור בהספד ותענית, אלא רמז דאינו חיוב כ"כ. וטעמו דמדין הגמור הרי שנינו דמותר להתענות אחר יום טוב, אלא דכיון דאשכחן דקרא דעזרא, אתי שפיר טפי לאוקומיה כחבריא שלא רצו להתענות ביום אסרו חג לפי שלא היה הדבר נחוץ, הכי נקיטינן לשמוח ולמעט בתענית. ודוק היטב.### שאלה  
 אני מחפשת חיזוק ובעיקר תשובות כדי להבין כיצד יתכן כזה רוע בעולם, כיצד הקב"ה אפשר לטבח הנוראי הזה להתקיים בעולמו.
 . ### תשובה  
 שואלת יקרה
תודה על שאלתך! אלה ימים קשים מכפי שאי פעם דמיינו לעצמנו ודברייך מהדהדים בקול רם בתוך לבם של רבים.
לצערי אין באפשרותי להציע לך תשובה אבל אני יכולה לומר לך ששאלתך נשאלת החל משחר קיומנו כעם. משורר תהילים, במזמור שהלוויים אמרו בבית המקדש בימי רביעי, שואל את שאלתך, על מצב דומה למצבינו: "עַד מָתַי רְשָׁעִים ה' עַד מָתַי רְשָׁעִים יַעֲלֹזוּ.  יַבִּיעוּ יְדַבְּרוּ עָתָק יִתְאַמְּרוּ כָּל פֹּעֲלֵי אָוֶן  עַמְּךָ ה' יְדַכְּאוּ וְנַחֲלָתְךָ יְעַנּוּ אַלְמָנָה וְגֵר יַהֲרֹגוּ וִיתוֹמִים יְרַצֵּחוּ" (תהילים צד). אנו מוצאים דוגמאות נוספות לשאלה הנוקבת על הרוע אצל הנביא ירמיהו, שתובע מה' "מַדּוּעַ דֶּרֶךְ רְשָׁעִים צָלֵחָה " (ירמיהו יב, א) ואצל איוב התוהה מדוע הקב"ה נותן "לְעָמֵל אוֹר וְחַיִּים לְמָרֵי נָפֶשׁ" (איוב ג, כ). בגמרא אנו מוצאים ביטויים רבים לכך, וביניהם הסיפור ממסכת עירובין דף יג, על בית הלל ובית שמאי שדנים במשך שלוש שנים בשאלה האם עדיף לו לאדם שנברא, או טוב לו שלא ייברא. התשובה העצובה, שגם בית הלל נאלצים לבסוף להסכים עמה, היא "נוח לו לאדם שלא נברא יותר משנברא" (עירובין דף יג ע"ב). במסכת מנחות הגמרא מספרת שהקב"ה מראה למשה רבנו את סופו של רבי עקיבא, אחרי שהוא הראה לו את גדולתו: כשמשה תוהה: "זו תורה וזו שכרה?" הקב"ה משאיר אותו עם השאלה: "שתוק כך עלה במחשבה לפני" (מנחות דף כט ע"ב)
את השאלות שאלו גם הוגי ישראל לדורותיהם במהלך שנות הגלות המיוסרים של עם ישראל. באופן נוקב במיוחד נשאלת השאלה במהלך השואה על ידי האדמו"ר מפיאסצנה, מחבר הספר "אש קודש" אומר בפרשת זכור תש"ב, אחרי שנתיים בתוך גטו ורשה, שבהינתן הזמן הארוך של הסבל וחוסר המוצא, "כבר נגמרו כל דברי נחומים והתחזקות" כי הכל כבר נאמר, ואיבד את כח פעולתו. (עמ' קסה-קסו).
חיים נחמן ביאליק, כאשר נודעו התוצאות הרות האסון של פרעות קישינב בשנת תרסג, כתב בשירו על השחיטה:
וְאִם יֶשׁ־צֶדֶק – יוֹפַע מִיָּד!
אַךְ אִם־אַחֲרֵי הִשָּׁמְדִי מִתַּחַת רָקִיעַ
הַצֶּדֶק יוֹפִיעַ –
יְמֻגַּר־נָא כִסְאוֹ לָעַד!
וּבְרֶשַׁע עוֹלָמִים שָׁמַיִם יִמָּקּוּ;
אַף־אַתֶּם לְכוּ, זֵדִים, בַּחֲמַסְכֶם זֶה
וּבְדִמְכֶם חֲיוּ וְהִנָּקוּ.
 
ביאליק לא היה מקורי במחשבה שאם אין צדק, הבריאה כולה מתערערת. בפרשת נח, שקראנו שבועיים אחרי הטבח בשמחת תורה, הקב"ה עצמו מגיע למסקנה שהאדם שהוא ברא, עם צלם אלוקים ונשמה ממעל, ראוי להיכחד בשל החמס שבו הוא ממלא את הארץ. וה' כמעט מחריב את היקום שברא כולו. וגם אחרי המבול, והצלת משפחה אנושית אחת, חוזר הקב"ה לתובנה שהתחלנו בה, שיצר לב האדם רע, אבל העולם ממשיך ומתקיים.
באירועים האחרונים נולדה בי תובנה שמסבירה מדוע קשה לתת תשובה לשאלה שלצערי היא כל כך טובה:  כשמישהו נמצא בשיא היגון, וגם, מצד שני בשיא של התעלות רוחנית, הוא נוגע באמת במובן העמוק ביותר שלה: אדם במעמקי הצער מבין שאכן יש משהו רע מאד במצב האנושי, בעולם שברא הקב"ה. מצד שני, במצב של התעלות נפשית, אדם נוגע באמת ההפוכה: יש משהו מופלא וטוב עד אין קץ במצב האנושי, בעולם שברא הקב"ה. התשובה שאת מחפשת לא נמצאת במעמקי היגון, ולא נמצאת גם במרום החדווה. היא נמצאת במצב הרגיל שבו אנחנו מפעילים את שכלנו. במצב זה אפשר לחשוב על כל מיני אפשרויות לתשובה, אבל הן עובדות רק כל עוד אנחנו מסוגלים להקשיב ולפעול:
 למשל, אפשר לומר שאפשרות הטוב בעולם, כגון בני אדם שעושים את הטוב, עוזרים לזולתם, או עבודת ה' במיטבה – מאזנת את מציאות הרע. אנו סובלים רע כדי לאפשר טוב. מעין שאלה ותשובה זו אנחנו מוצאים בגמרא המתעדת את הדיון בית בית הלל לבית שמאי האם "נוח לו לאדם שנברא"? תשובת בית שמאי היא "לא"! בית הלל, אחרי שלוש שנים של ניסיונות להוכיח אחרת, נאלצים להסכים עמם:  "נמנו וגמרו נוח לו לאדם שלא נברא יותר משנברא"   
אבל יש לזכור שלמשפט הזה יש גם המשך, והפעם – אפילו בית שמאי הם הנאלצים להסכים: "עכשיו שנברא יפשפש במעשיו, ואמרי לה ימשמש במעשיו". שימי לב שהדיון בין בית הלל ובית שמאי התרחש כנראה בימים כתיקנם, ימים שאיפשרו להם לשבת שלוש שנים  – ביחד – ולהתפלפל על שאלה רעיונית. תשובתם המוסכמת היא תוצאה של מחשבה ושיקול הדעת, והיא מציעה לאדם, שאם כבר נברא, יפשפש או ימשמש במעשיו.
האם יש משהו שאפשר ללמוד מאמירה זו במצב המערער שאנו מצויים בו היום?
הסתכלי עלינו: גם בתהומות הרוע, אנחנו מצליחים לפשפש ולמשמש במעשינו: אנחנו מפשפשים במצב הפילוג שהיינו נתונים בו ממש לפני אירועי שמחת תורה, ביום כיפור עצמו, ואנחנו מצליחים להתגייס כעם אחד; אנחנו נוכחים השכם והערב במעשי חסד ונתינה מצד בני מגזרים שעד לא מזמן תהינו אם נוכל להמשיך לקרוא להם בני עמינו. המורשת הציונית כולה נבנתה על התובנה של היהודים בעולם ש"כל ישראל חברים", ורק הערבות ההדדית תבטיח את קיומינו. האירועים האחרונים בארץ, אבל לצערי גם בתפוצות, מזכירים לנו שרק כך נוכל לבנות את עתידנו. 
אני חוזרת ואומרת שאין בכך תשובה לשאלה ששאלת עבור מי שנמצא בתהומות היגון. אבל  כל עוד נשמה באפינו, וכל עוד יש לנו אפשרות לעלות עם הזמן מתהומות היגון, אין לנו אלא להמשיך להאמין ולהתפלל כדי שתהיה לנו סיבה לפשפש ולמשמש, ולחשוב, ולעשות, ולקום מתוך ההריסות ולבנות בניין לתפארת. והתשובה תופיע לעינינו רק בדיעבד, מתוך מה שהצלחנו ליצור בעזרת השם. 
 חנה השקס
 
 
 ### שאלה  
 שלום, אני משרתת כרגע במילואים בזמן המלחמה ויש לי שמירות באמצע הלילה. אני הולכת לישון מוקדם יחסית, קמה בחצות כדי לשמור וחוזרת לישון ב6:00 לעוד שעתיים שלש בערך. האם עלי ליטול ידיים ולברך ברכות השחר כשאני קמה בלילה או לחכות ליום וליטול ולברך את הברכות ביחד עם התפילה אחרי שישנתי עוד?
 . ### תשובה  
 שלום לך! תודה על החלק שאת נוטלת בשמירה עלינו ועל כל עם ישראל בעת הזאת. אני מחזקת אותך בתפקידך ומתפללת שאת וכל החיילות והחיילים יחזרו הביתה בשלום. 
לשאלתך, הקימה לשמירה היא סוג של הפסקה בשינה שלך והקימה העיקרית היא בבוקר. לכן, כשאת קמה לשמירה עליך ליטול ידיים בלי ברכה ורק כשאת כמה באופן "סופי" ליום החדש אחרי השינה השניה עליך ליטול ידיים בברכה ולברך את ברכות השחר. 
תראי תשובה לשאלתך בהרחבה עם מקורות להוראה הנ"ל כאן בשאלה דומה – שאלה של אישה שקמה בלילה כדי להניק את בנה.
שנדע ימים שקטים יותר בקרוב!### שאלה  
 יולדת טרייה שקמה להניק מספר פעמים בלילה, וגם בשם סבתי – אישה מבוגרת שמתעוררת לפעמים בלילה ומסתובבת בבית, עושה דברים.
האם בקימה באמצע הלילה צריך ליטול ידיים כמו בבוקר? האם צריך לברך? האם להגיד מודה אני? האם להגיד ברכות השחר? וכשחוזרים לישון – שוב קריאת שמע על המיטה? 
אם כל הנ"ל תלוי בין השאר במה שעושים בזמן הערוּת, אשמח להתייחסות גם לאכילה ושתייה, וגם ללימוד תורה, וגם ל'סתם' פעילויות.
תודה רבה
 . ### תשובה  
 תודה רבה לך על השאלה ומזל טוב על לידתך, אני בטוחה ששאלתך מעסיקה נשים ואנשים רבים שנאלצים להתעורר באמצע הלילה, אם מסיבות משמחות אך מאתגרות כמו הנקת תינוק ואם מסיבות אחרות.
יתכן ויהיו הבדלים בין המקרים השונים.
אנסה לענות לפי העניינים השונים, קודם בקיצור ואז בהרחבה עם פריסת הדעות והמקורות:
א. מודה אני וברכות השחר יש לברך אחר הקימה העיקרית ולא כשאת קמה באמצע הלילה. 
ב. 1. נטילת ידיים אין צורך ליטול כל עוד הקימה היא קצרה וללא התעסקות  בדברים. 
    2. אם הקימה יותר משמעותית ואת עוסקת בעיסוקים או מניקה את תינוקך, יש ליטול ידיים ללא ברכה.
    3. למנהג האשכנזיות, במידה ותלמדי תורה בזמן הזה יש ליטול בברכה. 
ג. במידה ואת לומדת תורה כשאת קמה באמצע הלילה עליך לברך קודם את ברכות התורה. כשתקומי שוב בבוקר, יש שתי אפשרויות: לברך שוב או לחלופין לא לברך שוב ובמקום זאת להתכוון לצאת ידי חובת הברכות בברכת אהבה רבה/ אהבת עולם לפני קריאת שמע (משום מחלוקת פוסקים בעניין).
ד. קריאת שמע על המיטה מברכים רק פעם אחת לפני השינה הראשונה. 
 
תשובה בהרחבה 
ברכת השחר
אמנם הברכות שייכות לבוקר אבל לפי פסיקת השולחן ערוך – מי שקמה לפני אור היום בכל זאת מברכת את רוב ברכות השחר, כולל "מודה אני" (חוץ מהנותן לשכוי בינה). אולם השו"ע מתייחס למי שקמה לעמל יומה לפני אור הבוקר ולא למי שקמה וחוזרת לישון. כך כותב השו"ע, (או"ח מז, יג):
"המשכים קודם אור היום, מברך כל סדר הברכות חוץ מברכת הנותן לשכוי בינה ופרשת התמיד (ע"ל סי' א' סעיף ו') שימתין מלאומרה עד שיאור היום".
 
לגבי מי שקמה וחוזרת אח"כ לישון כתב המשנה ברורה כך (משנה ברורה מז, ס"ק ל):
"ואפילו במשכים אחר חצות לילה לאיזה ענין ודעתו לחזור ולישן עוד אח"כ שינת קבע אפ"ה יוכל לברך כל אלו הברכות ושוב לא יצטרך לברך אותם כשיקום בבוקר לבד [חוץ מ]ברכת אלקי נשמה יאמר בלי חתימה והמעביר שינה יאמר בלי הזכרת השם ואח"כ כשיקום בבוקר יאמר אותן בהזכרת שם ומלכות כראוי". 
המשנה ברורה פוסק שיכולה לברך אפילו בלילה ברכות השחר אבל נראה מדבריו שהוא לא מחייב לברך ברכות השחר במציאות כזאת, כלומר תלוי ברצון.
כף החיים (רבי יעקב סופר, מאה 19-20, בגדד וארץ ישראל) שפסק בעקבות המקובלים כתב שמי שקמה אחרי חצות הלילה, מברכת את כל ברכות השחר גם אם דעתה לחזור ולישון עוד. ואח"כ אינה חוזרת ומברכת והשינה הנוספת נחשבת כאילו ישנה ביום (אורח חיים, סימן מו, מט):
"ומנהגינו כהאר"י והרש"ש ז"ל דהקם בחצות מברך כל הברכות כולם מן ענט"י עד סוף ברכת התורה בשם ומלכות ואפי' אם דעתו לחזור ולישן עוד. ואח"כ אינו חוזר ומברך כלום דהוי כאלו ישן ביום". 
מדבריו לומדים שאת מודה אני יש לומר רק לאחר הקימה העיקרית בבוקר ואת כל שאר הברכות מנטילת ידיים והלאה יש לברך למרות שחוזרת לישון. 
למרות דברים אלה כתב הרב מלמד בהערותיו לפניני הלכה :
"ונלענ"ד שמוטב להורות לרבים לברך את כל הברכות אחר הקימה העיקרית, מפני שכאשר מברכים את רוב הברכות בקימה הראשונה, ומשאירים שתי ברכות לקימה השנייה, יש חשש שיבואו לידי טעות: או שישכחו לברך את שתי הברכות או שיברכו בטעות את כל הברכות גם בפעם השנייה".
 כלומר, למרות שיש אפשרות לברך בקימה הראשונה כל עוד כבר הגיע חצות הלילה, בהנחה שאת חוזרת לישון לעוד שינה משמעותית ואחריה הקימה העיקרית, נראה בעיניי לנהוג על פי הרב מלמד בגלל ההיגיון שבדבריו שיש לברך אחרי הקימה העיקרית.
 
נטילת ידיים
נחלקו הפוסקים בטעם נטילת ידיים בימינו, אם הוא מטעם "רוח רעה" ששורה על הידיים בשינה (כמובא בגמרא ואצל המקובלים) או שבימינו בטלה רוח רעה והנטילה נובעת מטעמים נוספים שניתנו בשיטות הראשונים – כהכנה לתפילה וליום החדש (רא"ש , רשב"א). כך או כך אנו ממשיכים ליטול ידיים בבוקר בברכה על פי תקנת התלמוד.
למי שסובר שנטילת ידיים בבוקר היא כהכנה לתפילה וליום החדש,  ודאי אין צורך ליטול באמצע הלילה. אבל לשיטת השו"ע שבכל קימה יש חשש ל"רוח רעה" נצרכת נטילת ידיים גם בקימה בלילה.
למרות זאת, הובא באשל אברהם (ד, א) שגם לחוששים לרוח רעה צריכים ליטול רק מי שקמה בשחרית ולא באמצע הלילה כי רוח רעה שורה לפנות בוקר.
בגלל כל סניפי המחלוקת, פסק הרב מלמד בפניני הלכה לגבי קימה בלילה של הורים לתינוקם שאם זו קימה קצרה לכסות תינוק או לתת מוצץ אין צורך ליטול, אבל אם הקימה מצריכה הכנת אוכל, החלפת טיטול והנקה רצוי שיטלו ידיים, ללא ברכה, כדי לא לגעת במאכלים ופתחי הגוף מחשש לרוח רעה. כשקמים בבוקר לקימה העיקרית יש ליטול שוב ידיים בברכה. 
מי שקמה ולומדת תורה בלילה למנהג האשכנזיות נכון ליטול ידיים לפני הברכות על הלימוד כדי לברך מתוך נקיות (רמ"א בשו"ע או"ח מז, יג).### שאלה  
 הבן שלי משרת במילואים כרגע על גבול עזה ואני מאד חוששת ודואגת לשלומו. לפעמים אני מתעוררת בלילה מרוב דאגה ואני לוקחת ליד ספר תהילים שיש לי ליד המיטה ושוקעת בתפילה לכמה זמן. זה מאד מרגיע אותי. לפעמים אני קוראת מזמורים אפילו שעתיים שלימות עד שאני חוזרת לישון. 
השאלה שלי היא האם אני צריכה לברך ברכות התורה לפני שאני קוראת תהילים? האם זה נחשב לימוד תורה?
 . ### תשובה  
 שלום יקרה, הדאגה שלך כל כך מובנת ואת מצטרפת לקבוצה גדולה של אמהות דואגות ולכלל ישראל שגם מתפלל לשלום חייליו. טוב שמצאת לאן לנתב את הדאגות שלך ושהתפילה מחזקת אותך. מומלץ לראות מה עוד יכול לעזור לך להירגע ולעבור את התקופה הזאת בשלום. 
קריאה בתהילים נחשבת ללימוד תורה, למרות שנאמרים מתוך תפילה, ועלייך לברך את ברכות התורה לפני כן (שו"ע אורח חיים, מו, ט ומשנה ברורה ס"ק כז-כח). נכון גם ליטול ידיים לפני ברכות התורה. ברם, אם את מהרהרת בליבך במזמורים מבלי לומר אותם בפה, אינך צריכה לברך את ברכות התורה. 
לגבי השאלה אם יש לחזור ולברך כשתקומי לעמל יומך אחרי שינה נוספת ישנן דעות שונות (אין מדובר בהבדל דווקא בין אשכנזים לספרדים) כאשר יש הפוסקים שאין לברך שוב ויש הפוסקים שיש לברך שוב. 
בפועל, המלצתי היא לנקוט באחת האפשרויות הבאות כדי לצאת ידי שתי הדעות:
א) לברך בקימה בלילה, ולכוון שהברכות נועדו להוציא ידי חובה רק את הלימוד שתלמדי עד חזרתך לישון ואז לברך שוב כאשר את קמה. 
ב) בברכות בלילה לכוון ליום שלמחרת ולא לחזור ולברך ביום, ובברכת אהבת עולם/ אהבה רבה שלפני קריאת שמע לכוון לצאת ידי חובת ברכות התורה. (ברכת אהבת עולם / אהבה רבה פוטרת את האדם מברכות התורה (שם ו). 
תוכלי לקרוא תשובה דומה לשאלתך ברחבה כאן – שאלה של אישה שקמה בלילה כדי להניק את בנה. כאן תמצאי הרחבה עם מקורות לשאלה ששאלת. 
בתפילה שהחייל הפרטי שלך יחזור בשלום בבריאות הנפש והגוף בתוך שאר חיילי ישראל. ### שאלה  
 שלום, יש לי כמה שאלות, אשמח למענה עליהן:
1. אם המקור של הנשמות זה בכלל לא בעולם הזה, למה בכלל צריך שהן ירדו לעולם? שמעתי לפני כמה זמן סיפור שרבנית סיפרה על כך שלפני שהנשמה חוזרת לגוף לאחר השינה היא אומרת לה׳ שהיא לא רוצה לחזור לעולם הזה כי יש בו המון ניסיונות וכו׳, אז אם לנשמה לא טוב בעולם הזה וגם התכלית שלה היא בסופו של דבר לחזור למעלה, למה היא בכלל צריכה לרדת לעולם הזה?
2. למה ה׳ עשה שלאדם יהיו רגשות שליליים? לדוגמא אם קורה משהו כואב ועצוב, בעצם לפי ה׳ הוא טוב, אז למה ה׳ נתן בכלל את האפשרות להגיב בצורה לא חיובית כמו בכי?
תודה רבה שבוע טוב ובשורות טובות לעם ישראל
 . ### תשובה  
 שלום לך,
שאלותיך נוגעות ללב, במיוחד בימים אלו, כשאנו מבכים את לכתם ולכתן של כל כך הרבה נשמות יקרות. ואכן השאלות מאד קשות.
מדי בוקר אנחנו פותחות את התפילה במילים: "אלוקי נשמה שנתת בי טהורה היא, אתה בראתה, אתה יצרתה…."
הנשמה אינה נפרדת מהאדם. היא נבראה עם האדם.
את שאלתך מדוע בכלל ניתנה בנו נשמה, אפשר לנסח אחר: מדוע נברא אדם בעולם? מדוע ברא ה' את האדם בצלמו? את השאלה הזאת שואלים חכמים במדרש, אצטט את המדרש כאן בלשונו ובהמשך – הסבר למדרש:
בראשית רבה א, ח:
א"ר סימון: בשעה שבא הקב"ה לברוא את אדם הראשון, נעשו מלאכי השרת חבורות חבורות, מהם אומרים 'אל יברא', ומהם אומרים 'יברא', כמו שכתוב (תהלים פה): "חסד ואמת נפגשו צדק ושלום נשקו",
חסד אומר: יברא – שהוא גומל חסדים,
ואמת אומר:  אל יברא – שכולו שקרים,
צדק אומר – יברא שהוא עושה צדקות,
שלום אומר – אל יברא שכולו קטטה,
מה עשה הקב"ה? נטל אמת והשליכו לארץ כמו שכתוב (דניאל ח): "ותשלך אמת ארצה"….
רבי סימון אמר: "…וירא אלהים את כל אשר עשה והנה טוב מאד", טוב מאד – הוא האדם,
ר' הונא רבה של צפורין אמר: עד שמלאכי השרת מתדיינים אלו עם אלו ומתעסקים אלו עם אלו ברא הקב"ה את האדם. אמר להן: מה אתם מתדיינים? כבר נעשה אדם.
 
המדרש מספר לנו שאדם נברא למרות הידיעה הברורה שאדם דובר שקר, ועושה רע. הקב"ה החליט לברוא את האדם עם כל המורכבות של חסד ואמת וצדק ושלום, וגם עם העובדה שלאדם נתנה בחירה חופשית אם לנהוג כראוי בעולם או לא.
משמעות בריאת האדם היא שהוא נברא ביחד עם נשמתו. אין נשמה ללא אדם. ובכל יום ויום נשמת האדם בוחרת את דרכו של האדם בעולם. לטובה ולעתים גם לרעה. ובכל יום ויום אנחנו מזכירות לעצמנו שה' נפח נשמה בנו ועלינו לעשות טוב. "כל זמן שהנשמה בקרבנו" אנחנו צריכים לפעול נכון, וגם נכשלים.
ישנו פיוט נפלא ששואל:  "מפני מה ירדה הנשמה מאיגרא רמה לבירא עמיקתא?"  (=ממקום גבוה לבור עמוק?) ומשיב: "ירידה לצורך עליה היא"! אדם יכול להתעלות ולהשתפר ובבוא יומו להשיב נשמתו לבוראו בטהרה. זה תפקידו של האדם בעולם הזה.
ראי איך בימים הקשים האלה, כשכל כך הרבה נשמות יקרות נרצחו ונהרגו,
ישנם כל כך הרבה אנשים ונשים שמדי יום ביומו מכח נשמת אלוקים שבאפם עושים כל כך הרבה טוב בעולם.
יהי רצון שכח הטוב הזה יביא הרבה ברכה וטובה עלינו.
 
אני מניחה שהשאלות שלך נובעות מתוך התבוננות על המלחמה הנוראה מתרחשת כעת במדינתנו. יתכן שכתוצאה מהמצב את שואלת על התגובה של הבכי והכאב שאנחנו חשים אל מול המתרחש. גם אם שאלתך לא נובעת מהמצב הנוכחי, היא בהחלט יכולה לעלות מקשיים יומיומיים שגורמים לאדם ל"רגשות שליליים" בכל מיני רמות. אך דעי, בכי וצער אינם רגשות שליליים.
דוד המלך, במזמור ו בתהלים, מבקש מה':  שׁוּבָה ה', חַלְּצָה נַפְשִׁי, הוֹשִׁיעֵנִי, לְמַעַן חַסְדֶּךָ.
 ומתאר את מצבו:   …בְכָל-לַיְלָה מִטָּתִי בְּדִמְעָתִי, עַרְשִׂי אַמְסֶה.
ודווקא בגלל הבכי הוא מרגיש את מענה ה' לתפילתו: …כִּי-שָׁמַע ה' קוֹל בִּכְיִי.  שָׁמַע ה' תְּחִנָּתִי….
בכי הוא תגובה מובנת, נכונה ונשמעת.
וחכמים מלמדים אותנו (במסכת בבא מציעא נט, א) שגם כאשר חרב המקדש וכל שעריו דרכם באו המתפללים חרבו,  שגם כשכל השערים ננעלים "שערי דמעה לא ננעלים". כאשר הבכי בא מעומק הלב – הדמעות פותחות את שערי התפילה, מבטלות אותם! ממיסות אותם! השערים אינם יכולים להיות סגורים בפני כזה מתפלל ובפני כזו תפילה.
 
יהי רצון שנזכה לעבוד את ה' רק מתוך שמחה ו"מחה ה' דמעה מעל כל פנים".
רחל
 ### שאלה  
 שלום רב ברצוני לדעת האם אני יכולה לקנות תכשיט לחברה שנמצאת כרגע באבל על אחיה שנרצח בשביעי באוקטובר? תכשיט עם התמונה של אחיה או השם שלו.
 . ### תשובה  
 שלום לך,
צר לי לשמוע על האבל הגדול שפקדה את חברתך ומשפחתה בתפילה שה' ייתן לה כוחות וייקום את דמיו של אחיה. אני מחזקת את ידייך שאת שם לצידה ודואגת לשלומה – החברויות הטובות הן מקור כח חזק וחשוב בימים קשים אלו.
הרעיון לתת שרשרת חקוקה עם תמונת האח או שמו היא מחווה יפה ומרגשת בשעות קשות אלו. אעיר שחשוב לבדוק עם החברה האם שרשרת כזו יהיה לה לטוב ולנחמה, בהנחה שכל אדם מתאבל ומתנחם באופן אחר. 
להלכה, אסור לתת מתנות לאבל בזמן אבלותו (12 חודש לאבל על הוריו ו30 יום לכל שאר הקרובים) משום שנתינת מתנה נחשבת כשאילת שלום לאדם, ששניהם מרבים רעות וחדווה (גשר החיים ח"א כא,ז), ובזמן האבלות אסור לשאול לשלום האבל (שו"ע יו"ד שפה,ג ברמ"א). חז"ל לומדים מיחזקאל שה' אמר לו "האנק דום" (יחזקאל כד,יז) ומפרש רש"י  "כלומר בדבר זה תנהוג אבילות שתדום ולא תשאל לשלום" (מועד קטן טו,א). האיסור הוא משום ששלום הוא מלשון שלמות והאבל נמצא במצב של חסרון. (יש פוסקים המקילים כדעת הרמ"א לומר מילים נימוסיות אחרות שאינם שלום כגון "מה נשמע" (רמ"א שם א') לאבל על הוריו לאחר 30 יום ויש שלא מקילים כך ואין כאן המקום להרחיב).
במקומות שנהוג ששואלים לשלום האבל בשבת יהיה מותר גם לתת מתנה בשבת וצריך לומר לאבל שאת מקנה לה את המתנה בפועל רק במוצאי שבת (רמ"א שם ג'). בכל מקרה אין לתת גם בשבת מתנות משמחות ויש מקום לומר שהמתנה שאת רוצה לתת יש בה מן השמחה אבל בעיקר יש בה נחמה ולכן יש מקום להקל ולתת לה את השרשרת בשבת. אפשרות אחרת היא כמובן לתת לחברתך את השרשרת בסיום השלושים, הרי גם אחרי תקופה זו מחוות של נחמה יהיו עדיין נחוצות לה.
אני מאחלת לך כוחות להמשיך לחזק וללוות את חברתך ושנזכה לישועות ושמחות בקרוב,### שאלה  
 אני לומדת דיקור ונזקקת לנסיינים. לאמא שלי יש מספר סימפטומים בריאותיים ואני מאמינה שאוכל לסייע לה. האם מותר לי לדקר את אמא שלי, או שיש עם כך בעיה הלכתית? 
(אני מכירה שעם פתיחת וריד לצורך מתן עירוי יש בעיה. במקרה של דיקור ייתכן שתהיה יציאת דם קלה אך לא מחייב)
 . ### תשובה  
 שלום לך,
התשובה לשאלתך בקצרה היא שאת רשאית לעשות דיקור לאמך מכיוון שיציאת מעט דם כתוצאה מהוצאת המחט הוא רק ספק, בשונה מטיפול רפואי שיש בו יציאת דם. כדי להימנע מהספק מלכתחילה אפשר לבקש מאמך שתוציא בעצמה את המחטים וכך לא את תהיי הגורם ליציאת הדם. ארחיב כעת בדיון ההלכתי אשר מוביל לפסיקה זו: 
במסגרת מצוות כיבוד ההורים ישנם כמה חיובים ואיסורים: חובת כבוד ומורא, ואיסור קללה והכאה. אמנם התורה אוסרת הכאה של כל אדם מישראל (ספר החינוך מצוה תקצה), והמכה נענש בבית הדין במלקות[1], אך המכה את אחד מהוריו, עד כדי יציאת טיפת דם מגופו של ההורה, נענש בחנק, שנאמר: "וּמַכֵּה אָבִיו וְאִמּוֹ מוֹת יוּמָת." (שמות כא, טו)[2]. גם כאשר ההכאה נעשית ללא עדים והתראה, עונשו של המכה גדול: כרת (שם מצוה מח), או דין בידי בית דין של מעלה (תוספות כתובות לז, ע"ב, רמב"ם ספר המצוות לא תעשה שנב, המאירי סנהדרין סה, ע"ב).
מכיוון שעבירה זו חמורה ביותר, נאסר אף על האב להכות את בנו הבוגר, משום 'לפני עיוור', שמא יכשיל את בנו, ויגרום לו להכותו בחזרה. ואב שהיכה את בנו דינו נידוי (שולחן ערוך יורה דעה רמ, ס"כ).
כשמדובר בהוצאת דם לשם ריפוי, אשר נעשית לרצונם ולבקשתם של ההורים, אין מדובר בדין התורה, והדבר מותר או אף רצוי, שדווקא הבנים יטפלו בהוריהם, אך מכיוון שאיסור הפציעה חמור כל כך, חששו חכמינו שאדם יגיע למצב של ספק מדאוריתא (למשל בהוצאת טיפת דם יתרה על הנדרש), ולכן הזהירו מפני טיפולים כאלה. הגמרא מתארת אמוראים, שלא הניחו לבניהם להוציא מגופם קוץ, או לפתוח להם כוויה על מנת לנקזה, שמא יחבלו בהם בשוגג (סנהדרין פד, ע"ב).
הראשונים נחלקו בפירוש הסוגיה, מכיוון שלפני כן הובאה הדעה, שמותר לבן להקיז דם לאביו. לסברת הרמב"ן (תורת האדם שער המיחוש ענין הסכנה סעיף ו), אין מחלוקת בין האמוראים השונים, וכולם מסכימים שריפוי באמצעות הוצאת דם (הקזה) אינו נחשב כחבלה, ולכן מותר, ואילו יציאת דם שנגרמת כתוצאה מהטיפול, היא שנאסרה. לחיזוק דבריו טען הרמב"ן, שלכאורה ישנו חשש בכל רופא, שמא יבוא לידי טעות בטיפול, ויסתכן בשגגה של רציחה, אך כידוע ניתנה לרופא רשות לרפא, אדרבה, מדובר במצוות 'ואהבת לרעך כמוך', ואין חוששים ממקרי אונס. למרות זאת אוסר הרמב"ן לבן לרפא את הוריו, שמא יחבול בהם יותר מהנדרש, ויבוא לידי שגגת חנק, אך אין חשש שיגרום בזה למיתתם, ואילו בחבלה באדם אחר אין חשש לשגגת חנק, אלא שגגת לאו בלבד.
לעומת זאת הרי"ף (סנהדרין יט ע"א) והרא"ש (פרק י סימן א) סוברים, שמדובר במחלוקת, ולכן כל פעולה, ואף הקזת דם לשם רפואה נאסרה, שמא יצא יותר דם מכפי הצורך, ויחטא הבן בשגגת חנק. כך גם פסק רבנו ירוחם (תולדות אדם וחוה נתיב א חלק ד דף טו טור ד).
כמו הרמב"ן גם הרמב"ם סבור שאין בסוגיה מחלוקת, אך מוסיף תנאי אחר, ומשמע שדבריו מקובלים על רוב הפוסקים: המקיז דם לאביו או שהיה רופא וחתך לו בשר או אבר, פטור, אף על פי שהוא פטור לכתחילה לא יעשה או להוציא סילון מבשר אביו או אמו לא יוציא שמא יעשה חבורה, במה דברים אמורים כשיש שם אחר לעשות, אבל אם אין שם מי שיעשה אלא הוא, והרי הן מצטערין – הרי זה מקיז וחותך כפי מה שירשהו לעשות (ממרים פ"ה, ה"ז). כלומר, מלכתחילה אסור לבן לחבול בהוריו לשם רפואה, אך כל זאת במצב שישנו רופא אחר, ואילו כשאין בנמצא רופא או מטפל נוסף, רשאי הבן לעשות כל פעולה רפואית שתביא להוצאת דם.
מלשון השולחן ערוך ניתן להבין, כי הוא סובר כרי"ף ורא"ש, שאף כאשר ההורה מבקש, אסור לבן לחבול בו לרפואתו: "היה קוץ תחוב לאביו, לא יוציאנו, שמא יבא לעשות בו חבורה. וכן אם הוא מקיז דם, או רופא, לא יקיז דם לאביו ולא יחתוך לו אבר, אף על פי שמכוין לרפואה" (יו"ד סימן רמא ס"ג). בדברי השו"ע אין חילוק בין המצבים – כשיש אדם אחר, או כשאין, והפוסקים הספרדים ההולכים בשיטתו (ילקוט יוסף כיבוד אב ואם פרק טז ס"ג), חוששים לדבריו. על הדברים הללו הגיה הרמ"א: "במה דברים אמורים? בשיש שם אחר לעשות. אבל אם אין שם אחר לעשות והוא מצטער, הרי הוא מקיזו וחותך לו כפי מה שירשוהו לעשות".
מדברי הבית יוסף ניתן להבין, כי אכן מדובר במחלוקת בגמרא ובראשונים, ולכן סביר להניח שאף דבריו בשו"ע מכוונים לאסור באופן מוחלט ללא חילוק בין מצבים שונים. אולם הב"ח חולק על כך, וסבור שאין מחלוקת בין הפוסקים, וכולם מתירים כמו הרמב"ם והרמ"א במקרה שאין אדם אחר שיכול לטפל, כך כתבו גם החינוך (משפטים מצוה מח אות ב) ובן איש חי (שנה שניה פרשת שופטים סעיף כד). על כך מוסיף המנחת חינוך בדעת יחיד, כי רצון ההורים מבטא את מחילתם על כבודם, ואם כך, אין כאן עבירה כלל (מצוה מח אות ב).[3]
לסיכום הדברים שהובאו עד כה, לרוב הפוסקים מותרת הוצאת דם לשם ריפוי, אך זאת כאשר אין בנמצא אדם אחר שיוכל לעשות זאת, ואף אם מדובר בטרחה או בהוצאה ממונית, אין להקל. כך כתבו גם פוסקים אחרונים, כגון הרב הרצוג והרב ש"ז אוירבך (גשר החיים חלק ב פרק א) ומנחת שלמה (תניינא סימן עט).
לשאלתך בנוגע לדיקור, ככל הנראה מדובר בספק,[4] מכיוון שמדובר בדקירה שטחית, וברוב המקרים אין יציאת דם (בשונה מהקזת דם, או דקירה בוריד), לכן לרוב הפוסקים אין איסור בכך, ואף לשיטת השו"ע, אם תבקשי מאמך מחילה מראש למקרה שייצא דם, את רשאית לטפל בה (ילקוט יוסף כיבוד אב ואם פרק טז ס"ד). ואם תרצי לצאת ידי הספק, תוכלי לבקש מאמך להוציא לעצמה את המחטים בסיום הטיפול, וכך במקרה של יציאת דם, לא את תהיי הגורם לכך (מנחת שלמה חלק א סימן לב).
אני מאחלת לך ולאמך בריאות איתנה,
שתשרה הברכה במעשי ידייך,
ושתזכי לטפל ולסייע לאחרים
עידית
 
[1] יתר על כן, נאמר שכל המגביה ידו כדי להכות את חברו, אף על פי שלא היכהו, נקרא רשע (סנהדרין נח, ע"ב).
[2] כמובן שמדובר במצב שבו ישנם בתי דין, והבן היכה בנוכחות עדים כשרים שהתרו בו.
[3] וכתב על כך המשך חכמה (דברים כז, טז), שאין ביכולתו של האב למחול לבנו, מכיוון שמכל מקום יש על זה 'ארור' (אָר֕וּר מַקְלֶ֥ה אָבִ֖יו וְאִמּ֑וֹ).
[4] על כך כתבו התוס' שאמנם דבר שאינו מתכוון מותר, אך במקרה של הוצאת קוץ, יתכן שבמהלך ההוצאה יתהפך הקוץ לתוך הבשר, ופציעת ההורה תהפוך להכרחית מדין פסיק רישיה (סנהדרין פה, ע"א).### שאלה  
 היי, אני נשואה ואני והאיש שלי מנהלים חיים חילוניים.
נכנסנו להריון, זה היה הדבר הכי מרגש שקרה לי. בתחילת השלישי השני גילינו מום נדיר שכתוצאה ממנו החלטנו שנשמה שמגיעה לעולם ראויה לחיים בריאים ומאושרים ולכן החלטנו לעשות הפלה. נסענו לכותל ורציתי להגיד תודה על כל מה שיש והתאמצתי להגיד תודה אבל ככ כעסתי..  למה זה קרה לי? ויחד עם זאת גם אמרתי תודה שגילינו את זה מוקדם, שיש לי את בעלי, את המשפחה המדהימה שלי, את זה שאני חזקה ובריאה ..  כמה ימים לאחר מכן עברתי את ההפלה.. ### תשובה  
 השאלה שלי היא האם יש מתחם / קהילה מסויימת שאוכל לבוא להתחבר מחדש ליהדות? להתחזק , אולי אני לא אקבל תשובות אבל לפחות הכעס שעדיין נשאר שם יקבל מענה מסויים ..
תודה רבה
 
תשובה
שלום לך יקרה,
הצטערתי לקרוא על האובדן שחווית. הכאב הגדול עולה מבין המילים, והרגשתי בקריאה איך התיאור הקצר שכתבת מכיל בתוכו עולם שלם של רגשות מתחלפים וסוערים. הלב שלי איתך.
את כותבת שאת מחפשת הכוונה, תשובה ותקווה. אנסה כמיטב יכולתי להציע כיוונים מחשבתיים ומעשיים לשלושת הרצונות האלה.
הכוונה – את הכאב שעברת רק את מכירה ורק את יודעת מה ההריון הזה היה עבורך, ומה האובדן הזה עבורך. מהבחינה הזו, אין מי שיוכל להכווין אותך כי זה הסיפור שלך, ורק שלך. מצד שני, נשים רבות עברו הפלות וכפי הנראה יכולות להבין את המקומות שאת עוברת בהם בהתמודדות הזו. 
יתכן שיש נשים בסביבתך, המכירות אותך, שעברו חויות דומות – שיחה איתן יכולה לסייע לך. אם תרצי לקרוא על אובדן הריון מזוית דתית-נשית, אני ממליצה לך לקרוא באתר גלויה. יש שם גם הצעות מעשיות לטקסים שיוכלו לסייע בתהליך הפרידה העצוב שאת עוברת. אפשרות אחרת היא הספר "כחלום יעוף" שכתב הרב אברהם סתיו על אובדן הריון מזוית דתית והלכתית – הוא מתאים יותר לקהל קוראים דתי אבל אולי תמצאי בו עניין ותמיכה.
תשובה – אינני יודעת אם במילה "תשובה" התכוונת שאת מחפשת תשובה לשאלה המטרידה אותך (כגון "למה זה קרה דווקא לי") או שאת מבקשת תשובה במשמעות הדתית של המונח, כלומר תנועת תיקון והתקרבות מחודשת אל האל. אם כוונתך למשמעות הראשונה, זוהי שאלה דתית גדולה המלווה את האנושות מראשיתה, ולכן יש לה גם תשובות רבות ושונות. הדבר הברור היחיד שנוכל לומר הוא שאין לנו אפשרות להבין מדוע קורים דברים רעים לא/נשים טובים, ואנו מניחים שרצון ה' הוא שלא נוכל להבין זאת. ה' ברא את העולם ואותנו כך שחלק מהחיים כאן יהיה כואב ולא-מובן, ועלינו להתמודד עם זה. הצורך שאת חשה בתשובה ובהבנה קשור לצורך הטבעי והאנושי במשמעות – אנו מסוגלים לשאת דברים קשים אם יש להם משמעות עבורנו. חוסר היכולת לחבר בין מה שעברת ובין משמעות כלשהי הופך את ההתמודדות לקשה ביותר. אני מבקשת לחזק אותך בקושי הזה ולקוות איתך שמתוך הכאב תיבנה המשמעות.
המשמעות האחרת של "תשובה" היא תנועה של תיקון והתקרבות לאל. אם זה מה שאת מחפשת, אני חושבת שיש בכך גדלות-נפש. מתוך הכאב והאובדן שלך את מחפשת התקדמות רוחנית, בניית קומה חדשה, וזה דבר גדול מאוד.
אני מציעה לך לחפש מקום ללמוד תורה באופן קבוע – לבדך או עם אישך. המקום הטבעי לעשות זאת באיזור מגורייך זה במתן השרון, אך יש גם מקומות אחרים. איני מכירה אותך בשביל לדעת מה הסגנון המתאים לך. באופן כללי, לימוד עקבי נותן נקודות מבט חדשות, מאפשר התמודדות עם השאלות הפנימיות, ומאפשר לך לראות את עולמך מזוית חדשה שיש בה קרבה אל ה'.
בנוסף, עצה שטובה תמיד היא להתפלל. אין צורך לדעת הרבה הלכה או להכיר את עולם התפילה הפורמלי. כל פניה שלך אל ה' מעומק ליבך היא תפילה והיא מתקבלת ונשמעת, גם אם השפעתה אינה ניכרת כאן בעולמנו. בתפילה שלך יש מקום לכל רגשותיך ולכל רצונותיך, והיא יכולה ללוות אותך בכל מצב. 
תקווה – הפלה היא אירוע שמזעזע את הנפש מאוד, ובאמת יכול להביא אותנו לנקודה בה אנו לא רואות תקוה. הסופיות של אבדן העובר שחיכינו לו מציפה תחושות של יאוש וחוסר אונים. כמו בכל אבל, גם כאן יש שלבים שאין דרך לדלג עליהם. ההריון הפיזי אמנם נגמר ברגע אחד, אבל התהליך הנפשי של הבנה, השלמה והתאוששות קורה לאט לאט. יתכן שכעת את מרגישה שאין לך כוחות לחפש תקוות חדשות – וזה בסדר גמור. עליך להיות במקום בו נפשך נמצאת, ולתת למסע הזה את הזמן הנחוץ לו. אם יהיו בקרבתך אנשים שמקווים לטוב עבורך, יגיע הרגע בו התקווה הזו תמצא מקום גם בתוכך.
את כותבת שמצאת את עצמך בתחושות מעורבות, הודיה והכרת הטוב לצד כאב וכעס. הערבוב הזה טבעי ומעיד על נפש גדולה וחזקה, שיכולה לשאת את הרגשות הסותרים במלוא עוצמתם. כנראה שיש לך הרבה כוחות, ובזכותם תוכלי לעבור את התקופה הקשה הזו ולמצוא את היכולת להתאושש. 
לבסוף, ברצוני לעודד אותך לשמור על עצמך. עוצמת הרגשות והטלטלה שהם מביאים לך הן טבעיות וחיוניות לתהליך, אולם כדאי לא להיות לבד בהתמודדות הזו. אישך שנמצא לצדך, ואולי גם משפחתך, יכולים להיות בולם הזעזועים שיאפשר לך תהליך אבל וריפוי. 
אם את מרגישה מוצפת באופן שאין ביכולתך להכיל, אם את מיואשת מאוד או רוצה לפגוע בעצמך – כדאי שתפני לעזרה מקצועית. תוכלי לקבוע תור לרופאת משפחה שלך בקופה ולקבל ממנה הפניה לעזרה, או להתקשר לקו החם 1201, או להיכנס לאתר סהר  – ולקבל מענה מיידי ותומך. השילוב בין העצב הטבעי והשינוים ההורמונליים עלול להביא לתחושות קשות מאוד, אבל הן זמניות וחולפות. 
אם יש לך שאלות נוספות – אני כאן ואת מוזמנת לכתוב שוב.
אני מבקשת לשלוח לך חיזוק ואמונה, ולאחל לך מעומק הלב ריפוי גדול. אני מקוה איתך שמתוך הכאב הזה יפתחו לך שבילים חדשים של לימוד ועומק, ותמצאי שמחה בקרוב.
שלומית### שאלה  
 בתקופתינו אנו עדים לשינוי במעמדן של נשים בכל תחומי החיים ,במשפחה ובחברה. בחברה הדתית אנו רואים התפתחות בעיקר בנושא לימוד התורה לנשים . רציתי לשאול, באיזה נושאים נוספים בחברה ובקהילה ,הקשורים בעבודת ה' ,כגון :מעורבות בתפילה בבית הכנסת, אפשר ליצור מציאות שבהן נשים תהיינה שותפות יותר?
 . ### תשובה  
 שלום לך, תודה על שאלתך. 
את אכן צודקת שיש התפתחות משמעותית בנושא של לימוד תורה לנשים. אין זה מקרה שהשינוי של מקומה של האישה בעולם התורה והמצוות התחיל דווקא משם. ככל שאנחנו הנשים העמקנו יותר בש"ס ובפוסקים נהיינו מודעות יותר לאפשרויות שיש בפנינו להיות יותר שותפות בעולם התורה בתוך הקהילה במסגרת ההלכה. כמו כן נהיינו שותפות לשיח ההלכתי שעד לפני כמה עשורים התנהל רק בין לומדי התורה הגברים. השותפות הזאת אפשרה לנו לשנות תפיסות קודמות ולהשתלב בהמשך התפתחות ההלכה כך שלנשים יהיה יותר מקום בתוכה. 
אנחנו עדות להשתלבות נשים בתחומים נוספים מעבר ללימוד תורה, בחלק מהתחומים ההשתלבות מהירה יותר ובחלקם זה קורה בקצב איטי או שקורה בקהילות מסויימות ולא באחרות. התהליך הזה בעיניי הוא מבורך מכיוון שתהליך מהיר ולעיתים גם כוחני סופו להיכשל ולא להחזיק מעמד. לעומת זאת לתהליך איטי יש סיכוי טוב יותר ליצור שינוי עומק ולדורות. אני יודעת שלא כולן חושבות כך; יש שחשות שאם מהלך הוא נכון ואפשרי על פי ההלכה אז עליו לקרות באופן מיידי ולהתקבל – ובגישה זו פועלות חזק נשים רבות שיוצרות שינויים בקהילות מסויימות. למרות שאני בהחלט יכולה להבין את הצורך הזה ואת הגישה, אישית אני מאמינה שזה יכול ליצור הרבה אנטגוניזם ופירוד שלדעתי לא מועילים לנו כחברה דתית ולכן מעדיפה גישה שהיא איטית יותר, גם אם הדבר כרוך בתסכול מסויים ובידיעה שהשינוי ייקח זמן רב. 
הזכרת את הנושא של מעורבות נשים בתפילה. זהו תחום שבו נשים רבות מייחלות לשינוי ואף פועלות לקידומו. בקהילות רבות נשים משתלבות באופנים שונים, מי יותר ומי פחות. בקהילות אורתודוקסיות ההשתלבות באה בצורות שונות כגון דרשה על ידי אישה לאחר התפילה ואמירת קדיש יתומה וקדיש בסיום מסכת על ידי נשים. בקהילות פרוגרסיביות יותר (אורתוקדוסיות) ניתן למצוא כאלו שמשלבות נשים בהובלת קבלת שבת, פסוקי דזמרה ואף קריאה בתורה ובהפטרה. המקום של הנשים בבית הכנסת בא לידי ביטוי כיום לא רק בתפילה עצמה אלא גם בתכנון אדריכלות בית הכנסת ובהחלטה על מיקומה של עזרת הנשים, למשל לצד עזרת הגברים ולא מאחורי או מעל וגובה ונראות המחיצה. 
מעבר להשתלבות בבית הכנסת, נשים שותפות בהוויה הדתית ובעבודת ה' גם בנפרד מבית הכנסת בהתארגנויות נשיות. קריאת מגילה לנשים כבר נכנסה במידה רבה לנורמה של החברה הדתית-לאומית ואנחנו עדות גם להתפתחות של קבוצות תפילה של נשים וכן של תפילות נשים בשמחת תורה וקריאה בתורה עם הקפות. בנוסף, נשים נוכחות יותר בטקסים כמו בחופות (קריאת הכתובה, ברכה שמינית או דבר תורה תחת החופה), אזכרות ועוד. 
בתחומים האישיים, ולא רק הקהילתיים, נשים מקבלות על עצמן יותר ברצינות קיום מצוות שאינם חובה עלינו אך מקרבות אותנו לעבודת ה' כגון הקפדה על נטילת לולב ונשים רבות אף רוכשות לעצמן סט ארבעה מינים. כמו כן נשים רבות התחילו להקפיד על זימון, יש שמקבלות על עצמן תפילת ערבית ויש כאלו (אמנם פחות) שאף מניחות תפילין ומתעטפות בטלית. 
נדמה שנשים במאה השנים האחרונות (פחות או יותר) נפתחו יותר לעולם המעשי ועוסקות במקצועות מגוונים יותר כגברים ויחד עם זאת מחפשות את המעורבות הגדולה יותר גם בעולם הדתי שלהן. אם פעם העולם הרוחני של האישה היה בנוי בתוך הבית ובהשקעה בחינוך דתי ורוחני של הילדים, כיום אישה רוצה לממש עולם דתי רוחני גם מחוץ לבית ומעבר לחינוך ילדיה. כל תוספת הקפדה במצווה וקבלת מצוות שאישה אינה מחוייבת בהם בונה יותר ויותר את עולמה הרוחני של האישה. 
משאלתך נשמע שאת מחפשת את האפיקים בהם תוכלי להביא את העולם הרוחני שלך יותר לידי ביטוי ולהיות מעורבת יותר בעשיה הדתית. זוהי שאיפה מבורכת ויש דרכים רבות לממש אותה ועליך להחליט היכן תרצי להתפתח. האפשרות להשתלב ולהתפתח מושפעת ממרכיבים נוספים מעבר לרצון האישי ובהם התמיכה של המשפחה והמקום של הקהילה מול נושאים אלו. כאשר אין תמיכה מן הסביבה ההשתלבות נהיית מורכבת יותר, ואז יש צורך או לחפש את הקהילה שבה תמצאי מענה לשאיפות הרוחניות שלך או לנסות להסביר את הצורך שלך ומה המקור לו. ניתן להצמיח תנועה מבפנים על ידי קבוצת נשים שיתחילו ללמוד את הנושאים ולדבר אותם ומתוך כך להציע הצעות לשינויים עדינים בתוך הקהילה. ראיתי קהילות רבות שבהן לא היתה פתיחות לשילוב נשים בתחום הדתי אך אט אט הנשים הצליחו , מתוך לימוד ושיח, להוביל שינויים שהלכו והתרחבו לאורך השנים. לצורך כך נדרשים ידע הלכתי, יכולת הובלה ושיח. כאשר אין בקבוצה מי שיש לה את הידע הנדרש אפשר להזמין תלמידת חכמים להעביר שיעורים בנושאים הרצויים כדי להבין את הסוגיות והצדדים השונים שבהן. 
אני מקווה שעזרתי לך ומאחלת לך שתמצאי את המקום שלך שיאפשר לך סיפוק דתי והתפתחות רוחנית. 
בברכה, ### שאלה  
 היי,
כחלק מתרגול בבית של פיזיותרפיה של רצפת האגן אני נדרשת להכניס אצבע לנרתיק. כך קורה ששוב ושוב אני נכנסת לספקות כי רואה על היד או על הטישו כל מיני צבעים. יש לכן עצות להימנע מכניסה לספק?
חוץ מלהתאמן בחושך..
תודה!. ### תשובה  
 שלום לך,
אכן, דם שנראה על האצבע לאחר שהוכנסה לנרתיק, יכול להיות בעייתי מבחינה הלכתית. אולם יש כמה דברים שאולי יעזרו לך לא להיאסר או להיכנס לספקות:
» רק דם בצבע אדום אוסר. אם את רואה על האצבע הפרשות בגוונים שאינם אדומים, כולל חום שאין בו גוון אדום, אינך נאסרת.
» הפרשה שנראית על ניר בניגוב חיצוני אינה אוסרת גם אם היא בגוון אדום (אמנם אם ניגבת את האצבע בנייר ויש על הנייר מראה אדום, זה כן אוסר).
» אם את בשבעה נקיים או בימי הטהרה שלך, כבר יש לך חזקת טהרה, ולכן אינך חייבת להסתכל על האצבע. את יכולה לשטוף אותה במים מיד לאחר התרגול מבלי להביט בה.[1]
» אם יש לך ידיעה ברורה שבזמן התרגול פצעת את עצמך קצת, אז גם אם תראי הפרשה אדומה, את יכולה להחשיב אותה כדם מהפצע ואינך נאסרת.
» גם להתאמן בחושך הוא פתרון טוב…
 
הערות ומקורות:
1. דם בבדיקה פנימית בנרתיק נחשב כראיית דם בהרגשה, משום שהבדיקה הפנימית אולי הסתירה את ההרגשה האוסרת, ועל כן הוא אסור מדאורייתא ולא חלים עליו דיני כתמים, אלא כל גודל אוסר. ראו גמרא נידה נז ע"ב. גם כאן עדיין רק צבע אדום אוסר. ראו "צבעים בעדי בדיקה", נשמת הבית סימן נד. הסימן מופיע גם כאן.
2. ניגוב חיצוני כבר נכנס להגדרה ההלכתית של כתם, ועל כן אם הדם נראה על מצע שאינו מקבל טומאה כמו נייר, הוא אינו אוסר (שו"ע יו"ד סימן קצ סעיף י').
3. האפשרות שלא להסתכל על האצבע מוצעת בפוסקים בהקשר של בדיקת רופא. ראו בספר פועה כרך א, עמ' 266, וכן בהקשר של הכנסת והוצאת דיאפרגמה או של הכנסת אצבע אצל נשים הבודקות עצמן לפי שיטת המודעות לפוריות. ראו למשל כאן או כאן.
4. האפשרות של תליה במכה מובאת בשו"ע יו"ד קפז סעיפים ו-ז.
נועה
 
[1] יש פוסקים שהחמירו יותר בשבעה נקיים אך אחרים סוברים שכבר לאחר הפסק טהרה נוצרת לאישה חזקת טהרה. ראו בספר פועה שם, הערה 52. כמובן עדיין חלה עלייך החובה לעשות בדיקות פנימיות בימים אלה. בדיקה פנימית באצבע בלבד ללא עד בדיקה אינה מועילה לבדיקות בשבעה נקיים. לדעת הרב ורהפטיג, בשבעה נקיים יש לעשות בדיקה פנימית בעד בדיקה לפני התרגול, ואז אפשר לא להסתכל על האצבע כפי שהוצע כאן בתשובה.